Karosakaybu

Cirĩlo Waro

# Page 8

# sent_id = 1
# text = Karosakaybu daje o'g̃uju, tacup puye ip.
# text_por = Karosakaybu virou as pessoas porcos grandes porque estavam guardando bóia só para elas.
1	Karosakaybu	Karosakaybu	PROPN	_	_	3	obl	3:obl	_
2	daje	daje	NOUN	_	_	3	obl	3:obl	_
3	o'g̃uju	ju	VERB	_	Asp=Perf|Number=Sing|Person=1	0	root	0:root	_
4	,	,	PUNCT	_	_	3	punct	3:punct	_
5	tacup	_	VERB	_	_	6	mark	6:mark	_
6	puye	puye	SCONJ	_	_	3	advcl	3:advcl	_
7	ip	ip	PART	_	_	5	nsubj	5:nsubj	_
8	.	.	PUNCT	_	_	5	punct	5:punct	_




# sent_id = 2
# Tapu! i'e'em jekpot pe. Boyũkayku wuyxan ejat -- exipiyũ kay -- daje'in.
# Rapaz, ele disse para o filho dele. Vai buscar bóia para nós.
1	Tapu	tapu	NOUN	_	_	_	_	_	_
2	!	_	PUNCT	_	_	_	_	_	_
3	i'e'em	'e	VERB	_	_	_	_	_	_
4	jekpot	jekpot	NOUN	_	_	3	iobj	3:iobj	_
5	pe	pe	ADP	_	_	4	dep	4:dep	_
6	.	_	PUNCT	_	_	_	_	_	_
7	Boyũkayku	_	_	_	_	_	_	_	_
8	wuyxan	_	_	_	_	_	_	_	_
9	ejat	jat	VERB	_	_	_	_	_	_
10	-	_	_	_	_	_	_	_	_
11	exipiyũ	_	NOUN	_	_	_	_	_	_
12	kay	kay	ADP	_	_	11	dep	11:dep	_
13	-	_	_	_	_	_	_	_	_
14	daje'in	daje'in	NOUN	_	_	9	obj	9:obj	_
15	.	_	PUNCT	_	_	_	_	_	_





# sent_id = 3
# Hm hm. Cucum. Jay.
# Sim.Foi. Chegou.
1	Hm	_	_	_	_	_	_	_	_
2	hm	_	_	_	_	_	_	_	_
3	.	_	PUNCT	_	_	_	_	_	_
4	Cucum	cu	VERB	_	_	_	_	_	_
5	.	_	PUNCT	_	_	_	_	_	_
6	Jay	jay	VERB	_	_	_	_	_	_
7	.	_	PUNCT	_	_	_	_	_	_



# sent_id = 4
# text = Ajũg̃, daje'in. 
# text_port = Titia, me dá carne de porco.
1	Ajũg̃	_	NOUN	_	_	_	_	_	_
2	,	_	PUNCT	_	_	_	_	_	_
3	daje'in	_	NOUN	_	_	_	_	_	_




# sent_id = 5
# text = Juku. Iũmũm ip. Pũg̃'in, i'e'em ajojoyũ'ũm'ũm.
# text_port = Aqui está. Davam. Só um pouco, diziam os velhos antigos.
1	Juku	_	ADV	_	_	_	_	_	_
2	.	_	PUNCT	_	_	_	_	_	_
3	Iũmũm	ũm	VERB	_	_	_	_	_	_
4	ip	ip	PART	_	_	3	dep	3:dep	_
5	.	_	PUNCT	_	_	_	_	_	_
6	Pũg̃'in	_	_	_	_	_	_	_	_
7	,	_	PUNCT	_	_	_	_	_	_
8	i'e'em	'e	VERB	_	_	_	_	_	_
9	ajojoyũ'ũm'ũm	_	NOUN	_	_	8	nsubj	8:nsubj	_



# Page 9

# sent_id = 6
# text = Xiiih. Ibocen ma nuynuy. Ipot acã cucum, i'e'em. Aripit. Jepitpin.
# text_port = (Karosakaybu) ficava lá sentado. Só o filho dele, dizem. Voltou.
1	Xiiih	_	_	_	_	_	_	_	_
2	.	_	PUNCT	_	_	_	_	_	_
3	Ibocen	_	ADV	_	_	5	_	5	_
4	ma	_	PART	_	_	_	_	_	_
5	nuynuy	nuynuy	VERB	_	_	_	_	_	_
6	.	_	PUNCT	_	_	_	_	_	_
7	Ipot	pot	NOUN	_	_	9	nsubj	9:nsubj	_
8	acã	_	ADV	_	_	_	_	_	_
9	cucum	cu	VERB	_	_	_	_	_	_
10	,	_	PUNCT	_	_	_	_	_	_
11	i'e'em	_	VERB	_	_	_	_	_	_
12	.	_	PUNCT	_	_	_	_	_	_
13	Aripit	_	_	_	_	_	_	_	_
14	.	_	PUNCT	_	_	_	_	_	_
15	Jepitpin	_	_	_	_	_	_	_	_
16	.	_	PUNCT	_	_	_	_	_	_


# sent_id = 7
# text = Juku, bay, i'e'em. 
# text_port = Está aqui, meu pai, ele disse.
1	Juku	juku	ADV	_	_	3	vocative	3:vocative	_
2	,	,	PUNCT	_	_	_	_	_	_
3	bay	bay	NOUN	_	_	_	_	_	_
4	,	,	PUNCT	_	_	_	_	_	_
5	i'e'em	'e	VERB	_	_	_	_	_	_
6	.	.	PUNCT	_	_	5	punct	5:punct	_




# sent_id = 8
# text = G̃asũ ip i'o'om. Pereh. Ibocewi ip o'xet. Kuyaje jeorokorog̃ ip. Pa'ũm pa'ũm. 
# text_port = Eles comiam. Acabaram de comer. Daí dormiam. No outro dia iam caçar de novo.
1	G̃asũ	g̃as̃u	ADV	_	_	3	advcl	3:advcl	_
2	ip	ip	PART	_	_	3	nsubj	3:nsubj	_
3	i'o'om	'o	VERB	_	_	_	_	_	_
4	.	.	PUNCT	_	_	3	punct	3:punct	_
5	Pereh	pereh	VERB	_	_	_	_	_	_
6	.	.	PUNCT	_	_	5	punct	5:punct	_
7	Ibocewi	_	ADV	_	_	9	advcl	9:advcl	_
8	ip	ip	PART	_	_	9	nsubj	9:nsubj	_
9	o'xet	xet	VERB	_	_	_	_	_	_
10	.	.	PUNCT	_	_	9	punct	9:punct	_
11	Kuyaje	kuyaje	ADV	_	_	12	advcl	12:advcl	_
12	jeorokorog̃	jeorog̃	VERB	_	_	_	_	_	_
13	ip	ip	_	_	_	12	nsubj	12:nsubj	_
14	.	.	PUNCT	_	_	12	punct	12:punct	_
15	Pa'ũm	pa'ũm	VERB	_	_	_	_	_	_
16	pa'ũm	pa'ũm	VERB	_	_	15	dep	15:dep	_
17	.	_	PUNCT	_	_	15	punct	15:punct	_



# sent_id = 9
# text = Ixe jekukum - Karosakaybu - ware-muco wũywũy jekpot xan, xiri aokakam jekpot xan. 
# text_port = Karosakaybu ia flechar juriti para comida do filho dele e matar inhambu para comida do filho.
1	Ixe	_	PRON	_	_	7	nsubj	7:nsubj	_
2	jekukum	_	AUX	_	_	7	aux	7:aux	_
3	,	,	PUNCT	_	_	4	punct	4:punct	_
4	Karosakaybu	_	PROPN	_	_	1	appos	1:appos	_
5	,	,	PUNCT	_	_	4	punct	4:punct	_
6	ware-muco	_	NOUN	_	_	7	obj	7:obj	_
7	wũywũy	_	VERB	_	_	_	_	_	_
8	jekpot	_	NOUN	_	_	9	nmod	9:nmod	_
9	xan	_	NOUN	_	_	_	_	_	_
10	,	_	PUNCT	_	_	7	punct	7:punct	_
11	xiri	_	NOUN	_	_	12	obj	12:obj	_
12	aokakam	_	VERB	_	_	7	conj	7:conj	_
13	jekpot	_	NOUN	_	_	14	nmod	14:nmod	_
14	xan	_	NOUN	_	_	_	_	_	_
15	.	_	PUNCT	_	_	12	punct	12:punct	_



# sent_ID = 10
# Jexexem ip. Ixe iyoyoy.



# sent_ID = 11
# text = Tapu, i'e'em. Juku. Ejo'o. Exat.
# text_port =

# sent_ID = 12
# text = —Hm hm, i'e'em. Jay. Katpuje imujujum, boceku kaxi bima, kaxi cererem pima.
# text_port = Chegava (filho). De tarde ia mandar, quando o sol estava aí (mostrando com braço enquanto contava), quando o sol estava baixo
# text_eng = 
# text_lit =             when the sun is hungry*
1	Katpuje	_	ADV	_	_	2	advmod	2:advmod	_
2	imujujum	_	VERB	_	_	0	root	0:root	_
3	,	_	PUNCT	_	_	2	punct	2:punct	_
4	boceku	_	ADV	_	_	5	advmod	5:advmod	_
5	kaxi	_	NOUN	_	_	_	_	_	_
6	bima	_	SCONJ	_	_	5	advcl	5:advcl	_
7	,	_	PUNCT	_	_	5	punct	5:punct	_
8	kaxi	_	NOUN	_	_	9	nsubj	9:nsubj	_
9	cererem	_	VERB	_	_	_	_	_	_
10	pima	_	SCONJ	_	_	9	advcl	9:advcl	_
11	.	_	PUNCT	_	_	9	punct	9:punct	_






# Page 10

# sent_ID = 13
# text = Tapu, daje'in puk kuka ejat exipiyũ kay. Yapacẽ kay, i'e'em. 
# text_port = Rapaz, vai às suas tias para buscar carne de porco—vai à Yapacê, disse
1	Tapu	tapu	NOUN	_	_	6	vocative	_	_
2	,	,	PUNCT	_	_	1	punct	_	_
3	daje'in	_	NOUN	_	_	6	obj	_	_
4	puk	_	PART	_	_	6	aux	_	_
5	kuka	_	AUX	_	_	6	aux	_	_
6	ejat	_	VERB	_	_	_	_	_	_
7	exipiyũ	_	NOUN	_	_	6	obl	_	_
8	kay	kay	ADP	_	_	7	case	_	_
9	.	.	PUNCT	_	_	6	punct	_	_
10	Yapacẽ	_	PROPN	_	_	6	obl	_	_
11	kay	kay	ADP	_	_	10	case	_	_
12	,	_	PUNCT	_	_	6	punct	_	_
13	i'e'em	_	VERB	_	_	6	parataxis	_	_
14	.	_	PUNCT	_	_	13	punct	_	_




# Cucum. Cucum. Jay.
# —Ajũg̃, daje'in.
#—Juku, i'e'em. 

# sent_ID = 1
# Cereg̃. Jug̃. Takatkan. Pacũg̃. 




# sent_ID = 14
# text = Daje g̃u bit g̃ebuje bit--dajekcon ma-- dajekco! Ixe acã dajem cexe ip. Dajekco acã. Imẽnpit g̃uyjom ixeyũ(n) ma dajem o'jewexat. 
1	Daje	_	NOUN	_	_	_	_	_	_
2	g̃u	_	PART	_	_	1	advmod	1:advmod	_
3	bit	_	CCONJ	_	_	1	cc	1:cc	_
4	g̃ebuje	_	ADV	_	_	1	advmod	1:advmod	_
5	bit	_	CCONJ	_	_	1	cc	1:cc	_
6	,	_	PUNCT	_	_	1	punct	1:punct	_
7	dajekcon	_	NOUN	_	_	_	_	_	_
8	ma	_	PART	_	_	7	cc	7:cc	_
9	,	_	PUNCT	_	_	7	punct	7:punct	_
10	dajekco	_	NOUN	_	_	7	parataxis	7:parataxis	_
11	!	_	PUNCT	_	_	10	punct	10:punct	_
12	Ixe	_	PRON	_	_	_	_	_	_
13	acã	_	ADV	_	_	12	amod	12:amod	_
14	dajem	_	PART	_	_	_	_	_	_
15	cexe	_	PRON	_	_	14	case	14:case	_
16	ip	_	PRON	_	_	12	dep	12:dep	_
17	.	_	PUNCT	_	_	14	punct	14:punct	_
18	Dajekco	_	NOUN	_	_	_	_	_	_
19	acã	_	ADV	_	_	18	amod	18:amod	_
20	.	_	PUNCT	_	_	18	punct	18:punct	_
21	Imẽnpit	_	CCONJ	_	_	_	_	_	_
22	g̃uyjom	_	ADV	_	_	26	advmod	26:advmod	_
23	ixeyũn	_	PRON	_	_	26	obl	26:obl	_
24	ma	_	PART	_	_	_	_	_	_
25	dajem	_	NOUN	_	_	26	obl	26:obl	_
26	o'jewexat	_	VERB	_	_	_	_	_	_
27	.	_	PUNCT	_	_	26	punct	26:punct	_





#Aripit. Jepitpin.

# sent_ID = 
# text = Juku, bay. G̃asũ i'o'om ip. Pereh. Xet. Waram pima:
# text_eng = Here, father! 
1	Juku	_	ADV	_	_	3	advmod	3:advmod	_
2	,	,	PUNCT	_	_	3	punct	3:punct	_
3	bay	bay	NOUN	_	_	_	_	_	_
4	.	_	PUNCT	_	_	3	punct	3:punct	_
5	G̃asũ	_	ADV	_	_	6	advmod	6:advmod	_
6	i'o'om	'o	VERB	_	Aspect=imp|Person[subj]=3	_	_	_	_
7	ip	_	PART	_	_	6	nsubj	6:nsubj	_
8	.	_	PUNCT	_	_	6	punct	6:punct	_
9	Pereh	pereh	VERB	idef	_	_	_	_	_
10	.	.	PUNCT	_	_	9	punct	9:punct	_
11	Xet	xet	VERB	_	Aspect=perf	_	_	_	_
12	.	_	PUNCT	_	_	11	punct	11:punct	_
13	Waram	_	ADV	_	_	_	_	_	_
14	pima	pima	ADP	_	_	_	_	_	_




# Page 11


Tapu, exipiyũ kay eju. Daje'in ejat. Imujujum g̃ebuje bit a'g̃u.
Juku. Iin ma ip iũmũm. pũg̃ ma. Tacup osunuy. Jay. Tacupat kay oajẽm.
Ajũg̃, daje'in.
Ka'ũmg̃u, io'e. Ka'ũmg̃u. Oejajat xat jopku.
Ayaaah! O'tõn Karosakaybu ipot. Juku juku a'g̃u iũm ojuy. O'jepit ma. O'jat g̃u. O'jat g̃u Karosakaybu ipot puybit. O'ju. Dexe jebay kay.


# page 12


—Pẽn o'e ip, tapu?
—Omukorẽm boyũku, bay, io'e. Omukorẽm boyũku.
—Kah, io'e. Bit a'g̃u exipiyũ awaydip taibi imukitikitig̃ jeeku ip, tapu, io'e. Asubit, io'e. Xet.
— Tapu, tumũntaptap'inyũ etapu--wĩtõ dap'in, ipara dap'in, wakõ dap'in, io'e.
—Hm hm. O'ju io'e. Pa'ũm. Kuruk. Ipitako dag̃ biatag̃ku akaaah tap kudadam.
—Ajo-kudadam ẽn, okot? i'e'em ip.
—Ka'ũma. Tumũntaptap kudadam odop'arug̃.

# Page 13


”Tumũntaptap'in etapu” io'e baybay, i'e'em. 
—Juku g̃uto tap, okot, i'e'em ip. Yag̃uyba'arẽm ip tap ũmũm.
—Juku g̃uto tap. Pacuuuh. Tap ade o'e io'e.
—Tap ade otapu.


###14


—Tapu, etapmuy, io'e. Yakokoreren cuy eju, bomaku, xijap koreren, io'e.
—Hm hm. Iboce o'ju ipot tumũntaptap muymuy.
—Taokirĩĩĩĩĩ jõjõjõjõõõõt i juy ma ecepitpit, io'e.
—Hm hm, io'e ipot. O'ju. Jay. Taokĩĩĩĩĩĩ jõjõjõjõjõt. Wũnbẽg̃ wũnbẽg̃ wunbẽg̃. Tapmuymuy. Cetẽg̃ g̃u tapmuymuy--wũywũywũywũy ma. Bug̃ug̃ug̃unmaku a'g̃u tapmuymuy. Inaka o'tapmuwedip. Wũnbẽẽẽẽẽh. Tapmuymuy. Aripit. Taokĩrĩĩĩĩĩ jõjõjõjõt.


###15


—Tãh. Ajojo jit mo sueeeh? Imunapõnpõn ip. Bak bak bak bak. Xijap pideg̃ kapkam ip.
—Tekũũũũm! Tekam. Tekam. Tekam. Tekap. Tiikap. Jay. Jebay kay.
—Pug̃ũn, tapu?
—Wũy'ũma. Akooooh. Tap pupum waram. G̃ebuje cucum. Taokĩrĩĩĩĩĩ jõjõjõt. Tikbẽg̃. Tikbẽg̃. Tikbẽg̃. Tap muymuy. Taokĩrĩrĩrĩrĩh jõjõjõjõt. Tikbẽg̃. Tikbẽg̃. Tikbẽg̃. Tap muymuy jekukum. Taokĩrĩrĩĩĩĩ jõjõjõjõt.


###16


—Ajo jit mo sueeeh? Wuuuuh.
—Tooooh. Bak bak bak bak bak. Jepitpit jebay kay, i'e'em ip ajojoyũ'ũm'ũm. Jay.
—Pug̃ũn? i'e'em.
—Ibug̃ũn ma. Tap pupum. Ibocewi jepitpin ma. Waram tap muymuy. Wedip. O'tapmuwedip. O'yakodip. Bak bak bak bak bak. Jepitpin. Tekam. Tekam. Tiikap. Tiikap. Xijap pideg̃ kapkam. Wasũm 
jewexaxan, i'e'em ajojoyũ'ũm'ũm. Jay. Jebay kay.


###17


—Pug̃ũn? io'e.
—Kuy, io'e.
—Etap'abimũn.
—Hm hm, io'e ipot. O'ju. Um. O'jeu.
—"Teokirĩĩĩĩ jõjõjõt" i, "weriweriwerip" i juy ece, io'e cebay.
—Hm hm. O'ju. Jay.
—Taokirĩĩĩĩ jõjõjõt. Weri weri weri weri weri weri weri weri. Bik. Kuy o'yakodip. Jay waram.
—Kuy du?
—Hm hm.


###18


—Kah. Etap'abimukirik, io'e cebay.
—Hm hm. O'ju. Jay ma'g̃uto. Weru. Um. Pak pak. Akomũn akomũn. Pak pak. Akomũn akomũn io'e.


###19


—Ajojom cit mo sue? G̃ebuje bit o'e'ũma. Iba'arẽm o'jepit. Jay.
—Kuy ãpã, Papai, io'e.
—Ka. G̃a'a. O'ju ip. Jay. Cekay ip. Diiih. O'yabimudig̃. Tig̃'adixig̃ o'e. Õcõ'õcõ õcõ'õcõ. O'je'õcõ ip, i'e'em ajojoyũ'ũm'ũm. Õcõ'õcõ õcõ'õcõ. Õcõ'õcõ.
—Teku eyxat. Epejo'o. Teku eyxat. Epejo'o, Wakopadiwat! Karosakaybu o'jewãwã. O'ju ip. Ibocewi o'e ip jetayxiyũ kay. Aoyũ o'tabi'o'o ip.


###20


G̃ebuje bit ixeyũ beap pe ma'g̃u o'e io'e--puybit pe ma'g̃u o'e. Inaka ip imẽn ma o'e, i'e'em ajojoyũ'ũm'ũm. O'jewexat dajem.
—Hm hm hm hm hm hm hm hm. Dajem kuy ya'õ.
—A'a'a'a'a'a'a'a. Bekitkit kuy dajem o'jewexat.
—Ayayayaaaaaah, daxadig̃ pibun.
—Teku ebubut'uk.


###21


Wũnduoooooh. Corari'uk o'yukmuju ip cekay. G̃asũ daxadig̃ puxixim ma'g̃u jãbibe o'e ip. Yãbim o'jewexat, i'e'em ajojoyũ'ũm'ũm. Bik. O'tomudip. Kuruuuuh. Puybit o'jat ip.


###22


—G̃a'a ajexexe, tapu, io'e. Ibocewi o'ju ip. Dexexe ag̃oka be.
—Musuda'inyũ epetabubu, io'e iboceacat pe. Omuyku teku ey'iyũ jexexem, io'e. Kuyaje ma jexexe ip.
Musuda bubum oeku ip musudi da am. Pereh. Musudi dadam osodop ip. Batku. Itĩg̃'a dag̃ o'timuxipanpan ip je'iyũ wap ojuy a'g̃u. Xet.


###23


— G̃asũ omuyku ip. Kat. Oexexe'ũma ip. Kuyaje dak ip ka'ũmg̃u. Kuyaje dak ip ka'ũmg̃u. G̃asũ ip g̃oku o'e ip itabiiiih. Ka'ũmg̃u.
—Dajem teku Karosakaybu wuyjuyũ o'g̃uju, 
i'e'em ip da'at pe jecũayũ, i'e'em ajojoyũ'ũm'ũm.
—Dajem teku Karosakaybu o'g̃uju wuyjuyũ. Xet. Xet. Ka'ũmg̃u. Itabi o'e ip. Ixe o'ju.
—Exipiyũ bukto ajojo, tapu, io'e jekpot pe. 
—G̃a'a. O'tujowat. O'ju ip. Jay. Puxik. Cẽg̃. Cojodada o'ta'uk.


###24


—Teku exata, daje! O'tomudip'uk i'e'em ip.
—Teku exata, daje! Wũnxik. Cojodada o'tamuy.
—Hm hm hm hm hm. Puxerewuuuh. O'jẽm. Beg̃ beg̃. O'jowũy. Pog̃. Kururuk. Bãku. Bik. Dao ma o'tomudip, i'e'em ajojoyũ'ũm'ũm. Dao ma tomudipdim. Dexeh. O'tujuxe io'e. Bãku.
—Daje Karosakaybu o'yaokah!
—Daje Karosakaybu o'yaokah!
—Daje Karosakaybu o'yaoka! wuyjuyũ e'em.


###25


Tap'ũma buk a'g̃u g̃ebuje bit. Tapsũp ã. Xet. Xet. Xet. Waram pima o'ju ip.
—Exipiyũ bukto ajojo, tapu! Jekpot tojowatwan, i'e'em ajojoyũ'ũm'ũm. Jay. Cẽg̃. Cojodada uk'ug̃--pũg̃ta ma.
—Teku exata, daje! Wũnxik. Poxerewun.
—Hm hm hm. Taptep o'e, i'e'em ajojoyũ'ũm'ũm. Beg̃ beg̃. Iwũywũy darug̃. Pog̃. Biiik. Dao ma tomudipdim waram cẽmap puxixim ip. Pũg̃ em ma.


###26


Kururuuh. Bãku. Kurukoooh. Mug̃. Cucum. Dexe. Bãku. Daje Karosakaybu o'yaoka waram. Ijojom ip. Hõ. Wuyjuyũ daje jojom. Kerẽg̃ kerẽg̃ kerẽg̃. Takatkan ip io'e. I'o'om ip. Xet. Xet. Xet.
Waram pima:
—G̃a'a, exipiyũ ajojo, tapu!
—G̃a'a. Cucum ip. Jay. Daje duk'a kay.
(Omuy tuk'a. Boceku omuy tuk'a. Õn wetaybit tuk'am. Karosakaybu exijam iam tak wetaybit ma. Ojojojo mabuk cexijap'ip. Opop cexijap'ipyũ--tuk'a'ipyũ. Ibocewi ixe jekukum.


###27


Ijoxĩn g̃ũn ma cetẽg̃ ma'g̃u kabuk pit.)
O'tomudip'uk. Tomudip'uk'ug̃. Wũnxik.
—Teku eyxata, daje! Wũnduuuh. Tomudip'ut'un'ũma o'e Daydo. 
Repũn'i'ũma dak o'e. Bẽg̃ bẽg̃ bẽg̃ bẽg̃ bẽg̃. Daje o'jẽm. Bẽg̃. Potãg̃. Iwũywũy. Jenapõnpõn ma daje. Ibapi'ũm Daido bit.
G̃ebuje tap mõg̃mõg̃ jeduk'a dag̃ o'e. Wũnpoooh. Soat tuktuk muymuy. Xa diotpe, idi'a dag̃at pe tap mõg̃mõg̃. Daje dap mõg̃mõg̃. Dexe. Bak'ũ. Irum o'e. Tũĩbereren o'e. Tarẽm o'e. Awerooooh. Daje jojom ip.


###28


G̃ebuje ip tapti'uk'ug̃ ip. Idibi mudaxipxim ip. Puuuuy. Tidaxipti. Koe koe koe koe koe koe koe koeeek. Irut e'em.
(G̃ebujeap pi beku tap'uk'ug̃ ijodiat tak e'em tap koekoem ixee'o'oap kay. Ixee'uk'ug̃ g̃u bit ip ixeyũ bit. G̃asũ acã beku wuyju ixee'uk'ug̃. Ixeyũ bit tapti'uk'ug̃ acã. Ixee o'om tak ip.) 
Xet. Xet. Xet. Xet. Imẽn ma.
Ibocewi ma'g̃u ixe imu'ũm ojuy, i'e'em ajojoyũ'ũm'ũm. Aiojo g̃u kuka adi beku daje imẽnpit i'e'em. Ixe ma'g̃u o'g̃u'ũm pin ibocewi ma. 'ũm. O'top'ũm.


###29


—Tã. Xeku wuydop oi'ũm, tapu. Wuydom puk ojat. Bomaku õn cum--wũy odokupu bum, io'e i'e'em. Ijoce ma buk eg̃uy.
—Hm hm, io'e. Ibocewip bitku. Sarikita o'sutamõg̃ jejebit tag̃. Werowerom o'jewexat. Werowero ade o'e cedag̃. Cexĩg̃xũg̃ pa'ore o'e ma'g̃u, i'e'em ajojoyũ'ũm'ũm. Poooh jẽg̃rũ be. O'ju Karosakaybu jedop pum. Pa'ũm. Wuy ma o'ju. Jay. Daydo. Kuy kabia isum ma oajẽm.
—Oãp, io'e.
—Oãp, ajo?
—Apoma mo eyju daje asusum? io'e cebe.


###30


—Iye, i'e'em, wetaybit g̃u.
—Ap! i'e'em. Etaybit. Apoma? io'e.
—Ap! Oju ba'ore. Oju ba'ore, i'e'em. Owãtaxipi.
—Iba'ore g̃u teku, Oãp, i'e'em. Iba'ore g̃u. Asubit. Ijodi ejot! Xik.
—Juku. O'g̃uabik, i'e'em. Diiih. O'g̃udig̃.
—Xig̃xĩg̃ ece! Xig̃xig̃xĩg̃. Duoooh. O'jedaedu sarikita. Dim. Cekudip o'e.


###31


—G̃a'a, Oãp, io'e. Daje'in ajowũy.
—Wetaybit g̃u, i'e'em.
—Etaybit, i'e'em. Poma? i'e'em. Poma eyju daje wũywũy jekukum?
—Jomaku. Asubit. Põõõõm. Jay. Biat tuktuk'a kay.
—Ijoce, Oãp. Omuyku! Cereg̃. Kaxikxiiih. G̃uycoi dajekcoyũ ajẽmjẽm.
—Teyũku, Oãp! i'e'em.
—Iwaru! Taburuuuh. Jetaburutaburun.
—Ite!


###32


—Ap! i'e'em. Ite g̃u. Iteyũ'ũma, i'e'em. Ibit g̃u eyju yaokakam.
—Iteyũ ma'g̃u, i'e'em. Iteyũ ma!
—Ap! i'e'em. Ibit g̃u eyju tujuxexem.
—Tã! Iteyũ maaaah! Waaaah riiiiit. Cẽmcẽm. Puwut. Jenapõnpõn. Dau dau dau dau. Dajekco jenapõnpõn. Pa'ũm. Puwuuuut. Dexe. Dexe. Ixe dak tomuju ma jexexem. Jay.
—Poma eyju daje aokakam, Oãp? Ibu'u ma'g̃u ixe bit imuwẽn.
—Jomaku, g̃uto o'e.


###33


O'ju ip. Jay. Tadadukduk'a be.
—Ijoce. Ijoce omuyku. Iboce o'ju ip. Cereg̃. Xik xik xik. Kaxikxik'i. G̃uycoi dajekcoyũ ma'g̃uto ajẽm.
—Hm hm hm.
—Ak'i ece, Oãp. Teyũku, Oãp! Iteyũ ma! Taburuuuh. Daydo jetaburutetaburun tuktuk'a bewi.
—Aaah! Dajekco ma!
—Iteyũ ma, Oãp, i'e'em.
—Iteyũ g̃u. Ibit g̃u mo eyju yaokakam, Oãp, i'e'em. Yobog̃! Iok! i'e'em.
—Iteyũ ma.


###34


Waaaa riiit. Cẽmcẽm. Puwuuuut. Dexe ag̃oka be. Dexe ixe dak jexexem tobatban. Jay.
—Tã. Apoma jit eyju daje wũywũy, Oãp? Apoma? 
Taobu'u ma'g̃u.
—Jomaku. Idi'a be. Cewida be. Jay. Xik. Kaxikxik'i. G̃uycoi xenmaku 
dajekcoxiri ajẽmjẽm.
—Teyũku, Oãp, i'e'em. Iteyũ ma, Oãp, i'e'em.
—Iteyũ g̃u. Ibit g̃u eyju yaokakam! Iteyũ g̃u ma, g̃asũ i'e'em ixe.


###35


—Iteyũ ma, i'e'em. Waaaa riiit. Cẽmcẽm. Puwuuut. Puwuuut. Dajekco jenapõnpõn. Bag̃ bag̃ bag̃. Dajekco muwatiwan ip. Dexe. 'Ũm.
G̃ebuje tuktuk'a o'ya'ũm. Dexe. Oexe ixe Daydo.
—Tã. Poma jit, Oãp? i'e'em. Poma mo eyju daje aokakam? Ya'õpicũg̃ cebay oeku.
—Tã. Jomaku o'e, io'e. Jomaku. Iparara ma'g̃u cum, i'e'em ajojoyũ'ũm'ũm. Iparara ma'g̃u cum Karosakaybu ipot, i'e'em ajojoyũ'ũm'ũm.


###36


—Jomaku. Asubit! O'tujowat. O'ju ip. Dexe.
—Ijoce, Oãp, o'e, io'e. Bodaku eta'uk. Cojodada eta'uk.
—Ma, io'e. Paaaan. O'tadotakat.
—Tã. Imẽn g̃u, Oãp, io'e. Pũg̃tam g̃u mo baybay bit ta'uk'ug̃. Ixe bit toten ma o'jomõg̃.
—Teku exata, daje! Wũnpiiiih cexĩhtabi be. Koceeeh. O'tomudip'uk. Daje o'jẽm. Potãg̃. O'jowũy.
—Bik ece! Etomudip a'g̃u! i'e'em. Bik ece. 
Etomudip!


###37


—G̃asũ mabuk õn em, Oãp! Cojodada o'tamõg̃ toten ma i'e'em. Piiiig̃. Daje o'jem. Puwuuut. O'jowuy a'g̃u ip.
—Bik ece! Etomudip!
—G̃asũ mabuk õn em, Oãp, i'e'em. G̃asũ mabuk õn em. Potag̃. O'jowuy.
—Bik ece! Etomudip! Bik ece! Etomudip! Potag̃. Waram. Potag̃. Ibapi'ũm imuy'ũm i'e'em. Ixe ebekitkit beku ibapi'ũm daje wuy--puybit wũy, i'e'em ip ajojoyũ'ũm'ũm. Daydo ebekitkit naxeg̃ebitbit imutaktaktag̃--puybit mutaktaktag̃.


###38


—Okipitãããããh! Hm hm hm.
—Daje, Oãp! Daje o'jẽm! i'e'em.


###39


Xereg̃u o'jẽm ip. Kabig̃ kabig̃ kabig̃. Pog̃. Ixe bit iboce ma ip o'jat. Daje ixe ojo'o ip. Ixe a'g̃u o'jenapõn. 
—Bomaaaaku a'g̃u o'ju, tapu! Tomaku a'g̃u o'jenapõn.
—Dao g̃u aci, Bay'a! Dao g̃u aci, Bay'a! Dao g̃u aci, Bay'a! Dao g̃u aci, Bay'a! 
Jebay kay o'jeg̃ebu. Soat tag̃ a'g̃u õmõm.


###40


Soan a'g̃u jewexaxan. Ikopim. Puybum ma'g̃u. Idibĩm ma'g̃u jewexaxan. Iba'ore. Ixeyũ ma imujẽmjẽm.
—Dao g̃u aci, Bay'a! Dao g̃u aci, Bay'a! Dao g̃u aci, Bay'a!
Kuyjooooh. Cebay o'jekuyjo. Weeeeh. O'jedau.
—Pẽn aci sue Daydo okpot pe o'e? io'e, i'e'em ajojoyũ'ũm'ũm.
O'jedau. Wuyjuyũm g̃u dak e'em--biom. Joreeeeh jekpot a'õ kay. Oajẽm io'e.
—Xenmaku daje, i'e'em.



###41


Hm hm hm hm a'g̃u tobat ip. Boceku co'a o'yamuwexat. Jodeeeek. Jodeeeek. Jodeeeek. Jodeeeek. Co'a cerereeeep. Co'a cererem ma ip cucum. Iboma o'ju ip. Iboma kopkom. Bomaku oitakomãn g̃uto. Cojodada o'tadot'uk. Paaaan. O'takaka. Puuuuoooooh. Idibi oitimuwexat, i'e'em ajojoyũ'ũm'ũm. Teeeek. Koooop. Ixe daje o'kop io'e. Puxik. Bokaaaah. O'tiwãbumutok'un ip. Puxiiiik. O'tiwãbumupuxik ip. Wuy g̃u o'e. Saaap'ũ. Oakõm ip. Poooot. Weruuuuh. Ixe ip ma'g̃u o'yopmuakõm tak. O'jeiokebok. Yook'apĩn ma'g̃u. Wuuuun. Saaaap'ũ. O'jewexat apan. Ixeyũ'in eju ma o'jo'o'o. Koooop. O'kop.


###42


—Odujukam. Kam kam kam, cedok'ũmat o'e.
—Tã! Hekarey, yabucaaaaat! O'g̃ucakucak. O'g̃uerũnerũn. Ierun o'e. Pereh.
Ibiat beku "odujukam kaaam kaaam kaaam"--korekore. Korekorem ixe bit o'ju. "Odujukam kaaam kaaam". Cedok'ũmat. Aripit. O'jepit, i'e'em ajojoyũ'ũm'ũm.
Iboce o'tõn, i'e'em. O'tõn jekpot kay: 
Ibocewi juk ocekũyjojo. 
Ibocewi juk ocekũyjojo. 
Kuy ma juk ocekũyjojo. 
Kuy ma juk ocekũyjojo.


###43


Bõcõbididi wat ibut'abi bewi.
Iboce ma juk ocekũyjojo.
Ijuk oce tadog̃uyburit.
Tadoxiriri g̃uybu g̃uybu ricat. 
G̃uybu ricat. Hm hm hm.
Karosakaybu wa, i'e'em ajojoyũ'ũm'ũm. Wurũrũũũũh. O'jepit.
Ibocewi juk ocekũyjojo.
Ibocewi juk ocekũyjojo.
Kuy g̃u juk ocekũyjojo.
Kuy g̃u juk ocekũyjojo.
Bõcõbididi wat ibufabi be.
Iboce g̃u juk ocekũyjojo.


###44


Ijuk oce. Tarog̃uyburit. 
Taroxiriri g̃uybu g̃u iburicat. 
G̃uybu ricat. Hm hm hm hm. Karosakaybu wa jekpot kay.


###45


Dexe o'e. Oexe io'e. Tiikap. Ig̃o'a kay. Daje duk'a kay o'ju. Jay. Oajẽm daje duk'a kay. Yakoreren o'e.
—Hm hm! Daydo'ũm toy! Tãh. Ijop ma xe'e okpot'ũmtoy? io'e.
Ibocewip uktok o'tokmu'awero. Pereh. Diiiix. O'tokmudig̃. O'toymudig̃. Xig̃ xig̃ xig̃ xig̃ xig̃ xig̃ xig̃ xig̃ xig̃.
—Awacekũrũbububu! Xerewun. Daydo ma.
—Acã ekarei, Oãp! Pã pã pã. O'yaokaka. Pereh. Ixe o'ju. Oexexe ip. Xet. Wururug̃. Bomaku cucum. Jekat tag̃ jekukum.


###46


G̃ebuje ka'ũmg̃u ipot. Wurũrũũũũh. Jay. Boceku g̃uto ip. Kuy oajẽm yop'a'õ'ẽat kay, i'e'em.


###47


—Bay! io'e cebe. Cuh! O'jecũg̃ dao ma. O'jekorepẽnpẽn. 
-Ajo? Akaaaah. Ka'ũmg̃u. Tiikap. Jekat tag̃ jekukum. Aripit. Jay. Iboce cedeap kay ajẽmjẽm.
—Bay! Cũ. O'jucũg̃. Ak. O'jeak. O'jekorepẽn. 
Ka'ũmg̃u. Waram pima o'ju. Imẽn ma e'em ”bay” in ma. Jekorepẽnpẽn. Ka'ũmg̃u.
—Tã. Ija ma xe'e mo okpot? io'e g̃uto.


###48


Tẽg̃wun. O'yopu. O'yopmudim. Pereh. O'yopmuwexat. Pereh. Tuk'a o'yamuy. Wunxik. Oabik tuk'a be. Wũnpoooh. O'yopmõg̃ yopetabẽg̃ ãm. Dapsem ipot õhõ, i'e'em ajojoyũ'ũm'ũm. Xuuuuh. Pa'ũm. Jeorokorog̃ jekukum wasũ wũywũy ixan. Dexe. Jexexem. Iyoyoy.
—Tapu! i'e'em. Juku exat. Ejo'o.
—Ma. G̃ebuje bit a’g̃u cẽmcẽm. Xerewun. Itaybit’ũma buk ag̃u wuyjuyũ. Jekõnkõn io’e. Pereh. Bik. Tomudipdim. Xiiiih. Xiiiih. Xet.


###49


###50


Kuyaje o'ju ma'g̃uto wasũ wũywũy ixan. Imẽn ma. G̃obeku ip ipot o'tobuxik aoyũ. O'tobuxik ip. G̃asũ o'e ip cekay:
—Wayõmpu esububu! io'e. Yabucat kay--ixi abut kay.
—Hm hm. Põõõõm. Jay.
—Yabut!
—Ajo?
—Wayõmpu kay õn.
—Teku, io'e. O'tobuxik tuk'a be.
—Ajo ija, yabut?


###51


—Ii ii ii ii. Itakoma mo o' e cebay, yabucat 
e'em, i'e'em ajojoyũ'ũm'ũm. Ii ii ii, i'e'em.
—Kah. Kuruko. Ita'ũmg̃u yabucat. Jecoatcoan g̃u. Ita'ũm. Kuruko. Etaburuuuuh ijojom.
—Abu paxi ija? Idip! Porog̃. Oõm io'e cekay. G̃ebujep taypubog̃ o'e. Puxerewuuuun. Jay. Xĩn mõg̃mõg̃ ip osodop.
—Acã omuy wuyjuyũ idip cĩcã, jebadip pe io'e. Wuyjuyũ idip cĩcã!


###52


—Pit paxi, io'e. Õn pukto juy ojojo. Õn pukto juy osubudujupit.
Osodop ip ibu kug̃. Pereh. Xĩnmõg̃mõg̃api ip o'jepere. Pereh. Arabot'arabot. Wayõmpu. Kurukoooh. O'subudujupit. Jay.
—Juku ewayõmpu, yabut, i'e'em. Juku. Ewayõmpu.
—Ma, i'e'eni. Iteje esubumõg̃. Po'i, i'e'em yabucat.
—Ajo ija, yabut?
—Ii ii ii. Itakoma mo o'e cebay, i'e'em. Itakoma mo o'e cebay.


###53


Ibocewip jepitpin. Porog̃. Oõm. 
G̃ebujeg̃u tabiro'om ip.
G̃ebujeg̃u taypubog̃ e'em. Dexe. Cebay puybit yoyoy. Pereh.
—Tapu, i'e'em, jomaku ejot. Juku. Exat. Poooh. Isũsũn.
—Juku. Exat. Taypubog̃ puye isũsũn osodop.
—Juku. Exat, i'e'em. Xerewun. Ak. Toreeeeeh. Cooooh. Taypu'ixik'ixig̃. Xikiri'ũ. Xiriki'ũ. Tok. Pa'ũm.
—Tãh. Pẽn cit ẽn, yabut? i'e'em.


###54


"Ii ii” i'ũm cĩcãn ma ẽn nuynuy.
—Imẽn ma mo a'g̃u õn e'em, yabucat e'em. "Ii ii” in ma mo õn e'em, i'e'em yabucat.
—Hm hm. G̃asũ waram o'ju io'e. G̃oku itakoma g̃uto o'e cekay.
—Tapu, juku. Exat. Ya'õkay'ũm.
—Tapu, juku. Exat. Jomaku hejẽm. Itakoma o'e g̃ebuje cebay.
—Apẽn to ma ẽn tak ece? Apẽn to ma ẽn? O'jẽm. Poxerewun.
—Ak'i! Taypubog̃. Imẽn ma ku ece, io'e cebay.


###55


Put. Cooooh. Puxik puxik puxik puxik. O'tãbumudupdepdupdem. Hm hm. Pereh. Cooooh. Tãbu eju. Puxik puxik puxik puxik puxik. Pereh. Jeim. O'suimucakucak. Cak cak cak sui, i'e'em.
—Bomaduku mo eju. Bomaduku mo dabi'in ejo'o'o!
Wuuuuh. O'g̃uwun. Wĩĩĩĩĩ. Cok cok cok cok cok cog̃. Wũy kay o'ju. Wuuuuh. Cokoro'ibe o'g̃uymũg̃ yukxabi eju. Baaak'ũ. O'yopbemuy'at yukxabi eju i'e'em. Ẽ'ip o'yopu. Kiiih tok o'yopmuõm yukpita be. Saaaap. Wũy be ma oakõm. Iboce osodop. Icokcok o'e ayacayũ, i'e'em ajojoyũ'ũm'ũm. Soat yabutbut icokcok o'e ip. Ixe wuy be ma o'ju i'e'em.


###56


pooooh. Ayacayũ dabi'o'om ma o'ju. Yabutbut icokcok o'e, i'e'em ajojoyũ'ũm'ũm. Ocokcok o'e 
ip g̃ebuje. Jektop xesũ ip icokcok. Taomun'a'e o'e ip. Soat yakotket o'e ip. Ibuwẽ'ã'ẽ o'e ip. Põõõõm. Wuy be ip cucum. Purũg̃purũg̃ purũg̃ purũg̃ purũg̃ purũg̃. O'koooop.
—Ayajokjok, Ag̃owakayceh! Sap'ũ. Weeeeh. Jedauhum cekay ip. Pog̃. Ibubum. Jedabi'o'oan. Pereh.
G̃ebujeg̃u ip sok idibi. Weruuuuh. Wara'at ma'g̃uto imẽn ma. Wara'at. Wara'at. Wara'at. Ibun osodop io'e. Ibun ma ip o'tobuxik.


###57


Wara'at o'tobuxik.
—Weyoba'a mug̃ẽm õn, io'e pũg̃. Weyoba'a mug̃ẽm õn cum wũy be.
-Ha'a. Põõõõm. Wũy be o'ju. Xik. Tiakadibug̃ũnku osunuy. Xik. Mug̃eeeeeh. Jeyoba'a mug̃eg̃ẽm. G̃uycooooi...xenmaku itayxi. Purũg̃ purũg̃ purũg̃ purũg̃ purũg̃. O'kop.
—Ayajokjok, Ag̃owakayceh! Saaap. Oakõm itayxi. Oakõm itayxi. Itabun ma jetayxi dabi'o'oan, i'e'em. Pereh. Soook. Idibi. Itabẽg̃ osunuy. Osunuy itabẽg̃. Pereh. Sooook. Idibi o'tibu.


###58


G̃ebuje o'jeu uk'a kay i'e'em.
—Eeeiiii! Ixe oibu'un. Oibu'un yoba'a mug̃eg̃ẽm. Pereh. O'jeu. Tukpoh. Jẽg̃rũ be o'jepo. Ig̃uycũg̃ o'e. Poh. Jay. Ibure oajẽm.
—Apẽn ẽn? io'e. Apẽn ẽn?


###59


—Iye, io'e. Wuyju g̃u poro mo wuytayxi mu'ukreg̃reg̃, io'e. Iboce opop itop ip--wũy be. Ojojojo, io'e.
—Icẽm tu? io'e.
—Hm hm.
—Tã. 
Xet. Jeorokrog̃.
—Aceorok! Cucum ip. Pa'ũm. Ixeyũ iboce. Dexexe. Ka'ũmg̃u puybit waram. G̃oku ip ixe aokam.
—Epeyeorok, aoyũ! io'e aoyũ be.
—G̃a'a aceorooook!


###60


Bomaku wũy pokodadip'a be o'g̃uju yabutbut. Soat wuyjuyũ o'ju ayacayũ. Pũg̃ tak o'jecũ'ũma. Soat ixeyũ o'ju g̃u.
—G̃a'a, io'e ip. Wuy kay o'kop ip. Kuy bug̃ũn'ũmaku ip i'o'om. O'kop wuy be. Kuy ip tiwãbu dag̃ daruk kukug̃ awẽwẽm. Cok cok cok.
—Ayajokjok, Ag̃owakayceeeh! Ixe itaybicat. O'jewũn. Tooook. Oakõm. Wũntok. O'jeu. O'jedau. Beg̃ beg̃ beg̃ beg̃. O'jowũywũy ip. Pog̃. Kururuk. Baaaak'ũ. O'tujuu kapurũg̃ kay takat am. O'g̃uwekaka ip. Pereh.


###61


O'tujuxexe ip. Co co co co. O'takatkat ip. O'joda ip. Iboce o'jo'o ip. 'Ũm. O'g̃upoyat'ũma ip. Soat o'g̃u'ũm ip. Kat. Daxa daypi o'yadog̃dog̃ ip. Pereh. Ka'ũmg̃u. Iboce ip kaduduuuuh. Yeh! Jewaywayway io'e. Ixe'ũm'oap wayway ip. G̃uycoy dexe. Oexe.
—G̃a'a. Iboma bucet ma o'ju. Tũy be oktop opop g̃asũ dak iãn o'e ip.
—Ayajokjok, Ag̃owakayce! Cok cok. Saaaap.
—Wara'at ma, i'e'em. Iwarun ma! Ẽn g̃u, io'e.


###62


Wuuuuh. Imuwunuwun. Toyewexat acã, i'e'em ajojoyũ'ũm'ũm. Toy dak ip o'toymuwexat.
(Ibe bio doy ewexat. Biom o'g̃uwexat. Toy ewexat. Imẽnpit iku o'e. Ixe g̃u ijebicat, i'e'em ajojoyũ'ũm'ũm. Biog̃ũn g̃u. Ixen g̃u ijebicat osodop iboce.)
Dexe. Wara'at...
—Ayajokjok, Ag̃owakayceh! Sap. Ka'ũmg̃u. Ixe ma jebapukpug̃. Ibocewip wara'at io'e. O'kop.
—Ayajokjok, Ag̃owakayceh! ma'g̃uto io'e. Sap.


###63


—Tã! Hẽn g̃u, i'e'em ip. G̃asũ kuy koapacat kapopopo'i jẽg̃rũ be. Kuy koapacat exexexeeeeh. Ũrũ be kapopo'i o'e. Kapopo'i. Cemama'ũm o'e ip. Ka'ũmg̃u ceway dak. Dexe. Dexe. Wara'at ten ma kanomũm oeku--i'it eta'oreat i'e'em. Kanomũm oexe. Dexe kanomũm. Kuy warara'acat kapopo'i ip jẽg̃rũ be. Ig̃uycũg̃ ip, i'e'em ajojoyũ'ũm'ũm. Ixe oexe.
—Ayah. Ayah. Ayah. Wetit pin acã, Aĩ! Wetitpin, Aĩ!
Jexi dobatban.
—Wetitpin, i'e'em.


###64


—Mẽnpuuuuk! i'e'em. Mẽnpuk. Ajog̃ puk õn. G̃uyjom cuy ecetit.
—G̃asũ ma acã wetitpin, Aĩ. Ayaaaah! Ayaaah!
Big̃ ma ixi daudaum wũy kay. Wũywũy bima...o'e bug̃ũn pima...
—Karem g̃u juk ektop'ũm ocejo'o, Aĩ, io'e. Cũũũh. Ixe o'jecũ.
—Pẽn cit ece? io'e. Pẽn ece?
—Wetitpin ma acã juk õn e'em, Aĩ. Ocetit puk ma acã juk õn e'em, Aĩ.
Jay. Cekay oajẽm.
—Pẽn cit ece?


###65


—Ocetit puk ma acã juk õn e'em, Aĩ.
—Imẽn g̃u aci eceeeh! io'e. Weg̃. Peeee'i. Je'it o'yamupe. Peeee'i. Pupupu... ”Teku onun. Teku onũn. Teku onũn”. Wasũm o'jewexat. Wa.
—O'it acaaaah! Poak. Je'it o'g̃upoak. Ibu ojuy. O'ju. O'kop.


###66


—Ayajokjok, Ag̃owakayceh! Saaap. Ka'ũmg̃u. Ixe ma jebapukpug̃.
—Tã, io'e. Osodop ip.
—Pẽn cit ace'e? io'e ip.
—Ayakõm, io'e ip. Ayakõm.
—Tã. G̃a'a, io'e ip. Wuyju dak imẽnpuxim ace'e. Aju kabia buje, io'e ip.
—Epeyeorok, ag̃okayũũũh! io'e.
—Aceorok. Soat aypapapam bobitku jeedop'ĩ'ũma! io'e. G̃a'a. Aceorok.


###67


O'ju ip. Pa'ũm pa'ũm. O'ju ip wũy. 'Ũm. Pa'ũm. Ixeyũ o'jup. O'jewaakot ip, 
i'e'em. Pereh.
Poooh. Jẽg̃rũ be i'it kapisuat. Wũy be ip o'jup. O'jewaakot ip. O'jewamupak ip. I'it kapisuat takoy ojuy ip jekukum. I'it kapisuat takoy ojuy ip jekukum.
Ibocewi o'ju ip. Wũy be. I'it kapisuat takoy o'ju ip jekukum. Poooh. Ũrũ be. Poooh. Ũru be. Poooh. Aydig̃pu, i'e'em ajojoyũ'ũm'ũm. 
—Daosuo du'i, Ai! Takoy ojuy ip jekukum.
—Daosuuuuuo!


###68


—Oju ba'ore, i'e'em. Oju ba'ore. Bekicat jopku.
—Cebay be buk eg̃ũm.
—Tãh. Ijom puk õn ip, io'e. Potoksiiiig̃.
—Jubuku bekicat.
O'g̃ũm. Kuruko. O'takoy. Poooh. Cebay ikug̃ ikũmpi jeje. Pa'ũm. O'tujowat ip.
—Pug̃ũn oitag̃uycoy? Oitag̃uycoy, i'e'em. Acã. Penpẽn paxi suxeyũ opop?
O'jup. Jay. Akõmkõm ip kuy, i'e'em. Aripit. Kuruko bekicat. O'jomõg̃ itĩg̃'a wãbi be. O'jomõg̃. Cooooh. O'jat ip jekokok'a.


###69


Kookok. Kookok. Kookok. Kookok.
—Wuytayxiyũ oakõmkõm, i'e'em.
Kookok kookok kookok kookok.
—Wuytayxiyũ oakõmkõm.
Daudaum o'ju. Kookok kookok.
—Bomaku wuytayxiyũ oakõmkõm.
Daudaum. Kookok kookok kookok kookok.
—Bomaku wuytayxiyũ oakõmkõm.
Kũyjo jeorokayũ. O'jekũyjo io'e. O'jedau ip. Kookok kookok kookok.
—Wuytayxiyũ oakõmkõm, i'e'em. Wuytayxiyũ oakõmkõm.
Kookok kookok kookok.
—Wuytayxiyũ oakõmkõm, i'e'em ip, i'e'em ajojoyũ'ũm'ũm.
'Ũm. Wũy'ũma o'e ip. 'Ũm.


###70


—Wuytayxiyũ oakõmkõm.
Kookok kookok kookok.
—Wuytayxiyũ oakõmkõm.
'Ũm. Wuy'ũma o'e ip.
—Wuytayxiyũ oakõmkõõõõm. Kõõõm kõõõm kõõõm kõõõõm.
Wakom o'jewexat.
—Aca ekareeeey, wako!
Put. Kereg̃. Put. Kereg̃. O'g̃udopatpat ip.
—Tãh. Pẽn cit cuk suxe o'e?
—Ka'ũma o'e. "Wuytayxiyũ oakõmkõm" juk xeku o'e.


###71


Waaah. O'jedau ip. I'in g̃u imẽnpit. 'Ũm. 
—Ah ah ah ah ah ah ah ah.
Ya'õpisuksuk'ũmayũ ixeyũ bit oexexe g̃ũn ma. Kurepom ma ip o'jewexat, i'e'em. Ibodi ma ip o'ju tip tag̃. Dexexe. Dexexe ip. Kuruk. Barakaka ip. Waaa. O'kop wũy be.


###72


—Ak'i! Yabutbut acã, i'e'em.
—Acakõmkõm adi. Acakõmkõm adi wuyitop tobekpin--Ag̃owakayce dobekpin.
Yabutbut pe acã "ekarei” io'e. Tiikap. Yukxabi mutikutig̃ ip jedobukaka'im.
—Haikuxuuuuu'i. Haikuxuuuuu'i.
Wurururug̃. Sap. Koaram o'jujuju ip. O'jup. Duuuuu. Ka'ũmg̃u. Ayacayũ oi'ũm. Ka'ũmũn o'e ip, i'e'em. Kaduduuuuu ag̃okatkayũ. Xet.
Kakakaaaaaah bekitkit i'e'em. Bekitkitxiri o'tobuxik ip.


###73


— Tãh. Acã mo wuy'ipotpoyũ bit ajajat g̃uto, a'g̃u o'e ip.
Bik. O'yakodip ma'g̃u ip. Weeeh a'g̃u o'jedau ip. Bl bl bl bl bl. Xenẽk xenẽk xenẽk. 
Bl bl bl bl bl. O'jewarurun ip. Wasũm o'e ip. Ibu ba'ore osodop ip. Iboce osodop ip. Jeorokorog̃ ip jekukum. Dexe. Dexe. Jexexem ip. Tadaybot o'e ip. Ka'ũmg̃u bit itayxiyũ. Duuuuh. Osodop ip.
Ibocewi ip o'ju. Karosakaybu o'ju. Wako o'jowũy.
G̃ebujep wũy kay o'jup. Puxik. Cẽg̃. Dokoadaxibu o'subu'uk. Kiriiiik. Wĩtõ ag̃obu dao. Wuuuun. Saaap'ũ.


###74


— Te eju eceweroooo, Ai!
Sap. Tuk tuk tuk tuk tuk.
—Ũhũhaiiii. Ũhũhaiiii.
Iwayway ip.
—Eku eju, Ai, i'e'em ip. Eku eju! Onomukuda bu'u eju ma mo õn pit, i'e'em ip. Onomukuda bikuy bima, kajurũg̃ kay kuka ojeu, i'e'em ip. Icẽmãn ece, io'e.
Coooo. O'jepuxiiiik. Puxiiiiik'i o'e. Põõõõõm. Buk'ũ tõg̃pikadi o'at. Tõg̃pikadi o'at. Wereg̃ wereg̃ wereg̃ wereg̃. Tok tok tok tok. Tok tok tok tok. Tok tok tok tok. Tok tok tok tok. Mũg̃. O'jemũg̃. Xiiiiik'i itabẽg̃ wabu kay. Tum pig̃ag̃ag̃ãm jewexe. O'jewexat.


###75


G̃ebujep tõg̃pikadiwi oajẽm. Jooook. O'g̃ujok, 
—Ahaiiii!
O'jewayway, i'e'em ajojoyũ'ũm'ũm.
—Ahaiiii!
Jewayway ixe. Osodop ip.
—G̃a'a, io'e. Teku idibi etikuk. 
Soook. Idibi. Kuruko. O'tidujuup. Pereh. Wero o'g̃ubokbok i'e'em. Jebekitkit xan. 
—Oãp!
Bokbooooh. Xiiiiik. Dexe. Pũg̃ oexe. Dexe.
—Jomaku epesot, io'e. Juku. Wero. Juku. Wero.


###76


Ixe bit a'g̃u itaybifum ikõnkõn. Kõn kõn kõn. O'jokõnkõn ip. Kanomum Daydo oexe. Dexe.
—Ejot, Oãp, io'e. Juku. Wero.
Cereg̃. Oõm.
—Teku wero, Oãp, io'e.
Xik'i o'e.
—Jocemaku, io'e.
Ibi tẽg̃ ma.
—Hm hm. Wuynomuxaxatpudig̃resũ ma jaku, Oãp! io'e. Wuynomuxaxatpudig̃resũ'i ma jaku!
—Taxĩmxĩm ma teku o'g̃ubokbok, Oap! i'e'em. Ite budin ma teku--deko budin ma.


###77


—Ap! i'e'em. Pẽn cit ece, Oãp?
Kõn, i'e'em. Tikõn ojuy ã.
—Hm hm! i'e'em. Wuynomuxaxatpudig̃resũ ma jaku, Oãp! i'e'em. Wuynomuxaxatpudig̃resũ. Hm hm. Jaku.
—Taxĩmxĩm pudin ma teku, Oãp, i'e'em. Tenmaku--teku pudi iwat, i'e'em.
Xik. Bocemaku e'em. Tikõn ojuy ã ibu de'o jojom o'e.
—Tãh. Ijomãn ma xe'e ixe omuy, Oãp? io'e. Asubit. Ojojo buk.


###78


G̃ebujep...jot jot jot jot. Jot jot jot jot. Jot jot jot jot. Oi oi oi oi Daydo, i'e'em ajojoyũ'ũm'ũm. Jot jot jot jot. Jot jot jot jot. Poooh. Karosakaybu tayxi um i'e'em. Xĩntabi ase, i'e'em ajojoyũ'ũm'ũm. Jot jot jot jot. Jot jot jot jot. Joooot. Oi oi oi oi oi oi Daydo, i'e'em ip.
—Tah. Pẽn aci sue omuyku? io'e.
Karosakaybu tayxi Daydo jojom o'e iwi tok tag̃. Jecoatcoan o'e. Taaaa. Koceeee. Jẽg̃rũ bitakobu mukocekocem itabẽg̃. Jot jot jot jot. Jot jot jot jot. Jot jot jot jot. Oi oi oi oi.
—Ũhũhai!
Jewayway i'e'em.
—Bitku acã, Oãp, io'e, i'e'em.


###79


G̃ebujeg̃u o'jokõn cicã.
—Hõn teku juy i'it kay, Oãp. Pit kay koapat kay, io'e.
(Kuy, i'e'em ajojoyũ'ũm'ũm. Pit kay, io'e.) 
G̃ebujeg̃u o'jokõn. O'jokõn cĩcã. Pereh. 
G̃ebuje o'jẽm. Poooh ixe o'e. Jay.
—Pẽn cit ece, Oãp? i'e'em.
—Ka'ũma, Oãp. Ece g̃u kuka hẽn pit, i'e'em. Ece g̃u kuka hẽn pit.
—Ap! i'e'em. Oce kuka.
—Ap! i'e'em. Ece g̃u kuka hẽn pit, Oãp, i'e'em.
—Pẽn cit ece, Oãp?
—Iye, i'e'em.


###80


—Ece g̃u kuka hẽn pit. Asubit!
—Mẽnpuk! io'e. Wako'in puk ejowũy.
—Hm hm, io'e.
Puwut. Beg̃. Wako o'jowũy io'e. Dexe. Oexe. Kirik. O'yag̃obudaomukirik.
—Axima ma juy omuyku, Oãp, a'g̃u o'e. Axima ma juy omuyku. Korepẽn g̃u juy ece, ma'g̃u o'e cebe. Ecekorepẽn g̃u juy.
—Hm hm.
O'kop wũy be.
—Te. Juku. Ecewero, Ai.
Wũnsap. O'yag̃obumuakõm.


###81


—Ũhũhai Ũhũhai.
Iwayway ip.
—Eku eju Ai. Eku eju, Ai. Eku eju.
—Ap! i'e'em. Obu'un ma a'g̃u õn pit jeum.
—Eceu, i'e'em ip. Onomukada bu'u eju ma mo õn pit. Hõn tak kuka mo imẽnpuxim. Onomukada bikuy bima bit, oceu, i'e'em.
—Ap! i'e'em. Obu'u. Xipan g̃u juk adi boyũku okuk.
Ibu'un ma a'g̃u jocem, i'e'em ajojoyũ'ũm'ũm.
—G̃asũ bit, io'e ip.
—Ap! i'e'em. G̃asũ dak ka'ũma.


###82


— G̃asũ bit ekukpin ece'e.
Coooo. O'jeco. Puxi puxi puxiiiiik. Bak'u o'at kapurũg̃ pe pig̃a bewi. Puuuxik. Põõõõõm. Bak'u. Tõg̃pikadin ma a'g̃u ixe dak o'at.
G̃ebujep...tok tok tok tok tok tok tok tok. Mũg̃. O'jemũg̃. Xiiiik.
—Tãh. Ajom ma paxi? io'e. 
O'jekorepẽn ixe bit. O'jekorepẽn. Ak. Po'i axima ma.
—Acã ekareeei, io'e.
Coooh. O'tabu. Cerep cerep cerep cerep. O'tamucerepcerep. Wuuuun. Toook. O'g̃uakõm idibi be waram.


###83


—Ai! Bitku, Ai! io'e. Bitku! Omukẽrẽrẽrẽn a'g̃u eyju, io'e.
—Ũhũaiii.
Ibureyũ iwaywayway o'e.
—Bitku! Omug̃ẽmug̃ẽman ã eyju, io'e jebureyũ be.
Mug̃ẽẽẽẽm mug̃ẽẽẽẽm. Ip ipõg̃ pe o'e. Isũsũn o'e, i'e'em ajojoyũ'ũm'ũm. Wũn. Suuuum. Ka'ũmg̃u.
—Bit tuk tuku, Ai! io'e.
Kurukooooh. Pig̃a'ip o'yopu. Dexe. Ixen ma wero o'g̃ubokbok. Pereh. Uksa be osunuy.


###84


Dexe. Dexe. Dexe. Itayxi'ũm'ũmayũ.
—Ijoma epesot.
Ixeyũ bit itaybit'ũm. Wero o'jekõnkõn ip. Pereh. Dexe. Ixe Karosakaybu oexe kanomũm 
ma'g̃uto. Daydo-buxim ma kanomũm jexexem. Dexe.


###85


—Jomaku ejot, Oãp, io'e. Jomaku ejot. Tũybe hõn tak iménpuxim oce iãn o'e Karosakaybu buxim. Cedeg̃.
—Jaku wero, Oãp.
G̃asũp te'o'ũm.
—Tãh. Pẽn cit ece, Oãp? io'e.
—Iye, io'e. Axima ma juk xeku.
—Ixen ma, io'e. Ixen ma. Imẽnape g̃u juk oce. ”Ecekorepẽn g̃u juy” i juk oce ewebe, io'e. ”Ecekorepẽn g̃u” i, io'e.
Iboce osunuy. Ixe bit yãbi'ũm. Imẽn ma o'jekõnkõn. Xet. Imẽn ma ip. Tadaibotbot o'e ip g̃ebuje. Tadaibotbot o'e ip cekay.


###86


—Tãh. Pẽn paxi ace'e, Oãp? io'e.
—Iye, i'e'em.
—Tãh, Oãp, io'e. Wuyjuyũ'in ag̃ug̃e.
G̃asũ jebekitkit pe o'e:
—Uk'a'in epeyamuy. Boceku epeyamuy uk'a'in--wũywũy, io'e.
—Hm hm, io'e ip.
Uk'a muymuy ip osodop. Pereh. O'yadip ip. Pereh.
G̃ebujeg̃u ixeyũ o'jup. Ka'wi o'jajat ip. Wuydapak o'jajat ip. O'g̃upirã ip. Wuyjuyũm o'g̃ug̃eg̃e ip. Pereh. Ayacayũm o'e. Itayxiyũm o'e.
G̃asũũũũp...


###87


###88


— Tãh. Pen paxi ace'e?
—Iye, i'e'em.
(Soan a'g̃u ip. Yarũg̃ta ojuy. Etawan...) 
—Ap! i'e'em.
Yarũg̃ta ojuy a'g̃u ip.
—Ap! io'e. Te'o kuka o'e, i'e'em. Ap! Te'o kuka o'e.
G̃asũũũp...batku ip. Mudi nuy ip o'tũybu. O'tabimug̃e ip mudi nuy, i'e'em ajojoyũ'ũm'ũm. Pereh. O'g̃uwexat ip. O'je'ada ip.
—Jaku eyduk'a, io'e.
Xik. Tuk'a be oõm ip.


###89


—Ũhũhai ũhũhaaaai.
Jewaywayway o'e ip.
G̃ebuje ixeyũ dak itaybit g̃u mabuk a'g̃u.
—Ũhũhaaaai. Ũhũaaai.
Jewaywayway ip. Ixeyũ o'tobuxik. Ixeyũ cekay oajẽm g̃ebuje. G̃asũ o'jajat ip jetayxim.
(Ixe beacat epitoto wuyju, i'e'em ajojoyũ'ũm'ũm. Ixeyũ be acepito. Imẽneju wuyju 
wuykadabik, i'e'em. Soẽg̃ pima wuykadabik, wuynõm mug̃eg̃e binũnpe acepito buye. Wuykadabik,


###90


i'e'em ajojoyũ'ũm'ũm. Koap osodopiayũ aximãm iju'ibiyũ. G̃asũ ibiat pinũnpe acepito buye wuyju bit wuykadabik. Wuyxeekadabik i'e'em, i'e'em ajojoyũ'ũm'ũm.)
Iboce osodop ip. G̃asũp ixe o'e. I'it'et o'e Karosakaybu tayxi. I'it'et o'e.
—Hõn pit teku juy cekay, Oãp! ixe Daydo e'em cebe. Hõn cuy cekay. Ayacat pima juy hõn cekay, i'e'em Daydo.
O'su'itkap. Ikug̃ osunuy. Itabusat o'e. Yaypapũn a'g̃u o'e. Yaypapũn pima ma Daydo cekay o'e, i'e'em. Yaypapũn o'e cekay o'e Daydo.


###91


(Imẽneju i'e'em ajojoyũ'ũm'ũm itayxi yopĩcat pe ”daydo du ẽn?” i'e'em ip. Itayxi yopĩcayũ be i'e'em "daydo du ẽn?” i.)
Ibocewi o'jup. Pog̃. O'g̃uy'ũ kuy.
O'tabika. Karosakaybu oitakomãn. Imuy'at ojuy a'g̃u jekukum. I'at'ũm um a'g̃u jewũnwũn. Cojodadup tag̃ a'g̃u jedop muytuktug̃. O'jeu.
O'at g̃u i'e'em. Tayparirit'abi be o'jetuk. Tãããg̃. 
—Odop g̃oku O'jetuk, Oãp! Eju'uk!
—Tãh. O'at xe'e, Oãp.
—Ece'at g̃u.
—Ma.
Weruuuu. Jeuhum. Weruuuuuh. Jay. Taypa'unap kay.


###92


###93


Doahu. Doahu. Doahu. Doahu. Doahu. Doahu. Doahu.
Jay. Xikiri'ũ. Xikiri'ũ. Jerẽrẽg̃. Xig̃. 
—Teku, Oãp.
Terẽrẽg̃. Xikiri'ũ. Jedopmu'aru'arum. Imẽn map. Iba'oreeeeh. Iba'ore o'e. Iba'oren ma o'e.
—Tãh. Ajom g̃u paxi oce?
G̃ebujeg̃u daydom o'g̃uwexat, i'e'em ip. Wenu dup mug̃eg̃ẽm a'g̃u daydom o'g̃uwexat. Ibiat o'g̃ug̃ep. Pereh. Xik. Kog̃ũnpi be o'jomuy. 
—G̃a'a acepasian, Oãp.


###94


O'tujowat. Jay. Ixe kay--Daydo kay. Sok. Sooook. Kopĩ'a o'om.
—Ak ece, Oãp, io'e. Teku Daydo ejat wuyõhõõõõm.
(Ixe toaybu rum rum kõmtim. Ibumuymũg̃ o juy. O'toaybumũg̃mũg̃ koap. Per eh. Wũnxiiiik. O'jomuy.)
—Daydo ejat, Oãp! io'e. Wuyõhõõõm!
—Tãh. Ma, io'e.
Weeeh. Put. O'toaybuixik a'g̃u. Daydo o'jesoksok. Tok tok tok.
—Ibaca jaku, Oãp!


###95


—Pere g̃uuuuu, Oãp! i'e'em. Mẽnpuk ã ẽẽẽèn!
Xit kudadam. Ikotkon jewexe. Napã ma i' e'em.
—Odujuõm jaku, Oãp! Odujuõm jaku, Oãp! Apẽn kuka ojebueok? i'e'em.
Ibumũg̃ o'e toaybu eju. Tok. Pa'ũm. O'tujuõm.
—Bupa! io'e Karosakaybu. Ẽn tak e'e, Oãp, io'e.
Xet. Xet. Xet. Xet. Xet. Xet. Xet. Xet. Ka'ũmg̃u.
—Tãh. Oe'u jĩjãn ma paxi adi ixe Owãwãp, g̃uto o'e.


###96


Ixe dak imujẽm waram. Jay. Ikũy kay tujuõmap kuy kay. O'sukũymudig̃ i'e'em ip. Diiiih. Ikũy be. Xig̃ xig̃ xig̃ xig̃ xig̃ xig̃ xig̃ xig̃.
—Aicukara but but but but but. Poxerewuuuuh.
—Tãh. Õn acã, Oãp! i'e'em.
—Ekareeeei.
Pak pak pak pak. Yaokakam.
—Wuybadipyũ acã opop, Oãp! Wuybadipyũ acã opop, Oãp, i'e'em. Wuybadipyũ ojojojo, i'e'em. Badi. Ipi be.
Dexexe. Oexexe ip.
—Wuybadipyũ opop, Oãp, io'e. Atujujẽm ip.


###97


—Tãh. Icẽm tu? i'e'em.
—Hm hm.
G̃asũp bõrõbu o'subumug̃e ip. Pereh.
—Õn cuy osubudujuat.
O'subumug̃e ip. Pereh. Ibubereeeen. (Ixe o'e paĩyũ ukpumũnpum o'jebuepoyatpu. Ibu kug̃ paĩyũ i' e'em--ixeyũ babibu kug̃.)
Jay. Oajẽm. Tooook. O'subudujuat.
—Puxikpuxik i juy, ojecoco buje, Oãp!
Puxik ece iape. Tok. Daydo oõm. Pa'ũm. O'juuuuup. Jay. Cekay ip. Puxik puxik puxik.
—Jubu ejuku! Coco ece'. io'e. Jebu ejuku coco'i epe'e.


###98


Co co co co co cooo. Puxik puxik o'e. 
G̃asũũũũp ixe Karosakaybu o'jepuxik. Puxik puxik puxik puxik puxik puxik. Dareeeeek.
Kuy pũg̃. Dareeeek. Kuy pũg̃. Dareeek. Kuy pug̃. Dareeek. Dareeek. G̃oku pacẽcẽ o'jedau i'e'em ip. Pacẽcẽcẽcẽcẽcẽ. Woooooh. Kãõ. Jug̃. O'subudakat e'eeee. Duoooooh. Wuyjuyũ o'jepit. Ade g̃u o'jẽm ip--burũmaku, i'e'em ajojoyũ'ũm'ũm.
G̃asũ o'tujuxe ip. Ixeyũ bit idip wuyjuyũ. Badiat tujujẽm'ibiyũ idip. Pãm imẽn'ũm pimaaaap, soat ma ijẽm puje ip, idip kuka adi wuyju, i'e'em ajojoyũ'ũm'ũm. Soat'ũm puxema pacẽcẽ o'subudakat. Idujujẽmap pu ojuy ip, i'e'em ajojoyũ'ũm'ũm.


###99


(Oya'ĩjojojo ajojoyũ'ũm'ũm imẽn. Hõn pit a'g̃u owebe ma g̃u kawẽnwẽn--jewewejun ma--arerem ip. Awerooooh. Bomaku wuyjuyũxiri ya'ĩjojoayũ. Hõn tak imẽnpuxim xik'i ceparakpe ip ya'ĩjojom. )


###100


Daybi
Caitano Cabá

Daybi o'g̃utakomãn ip. Takoy but'ũm Daybi takoy ojuy ma'g̃u. Ikitpitpit jekukukum.
—Owag̃ooooo, edakoy ojot.
—Iba'ore. Iba'ore apa, okibit. Oju ba'ore. Taxĩmxĩmyũ jopku. Õn g̃u obudaxip. Karojepõm ibudaxip--i'e'em, jedaxit pe e'em.
Ixe acã cucum--itayxi ma--idaxit--Karojepõm. Dexeeeh. Yoricug̃pu xe. Ka'ũmg̃u. Daybi osodot g̃u.


###101


—Õn g̃u obudaxip--io'e.
Itayxi jekukum ibodi. Aripit jepitpin. Dexeeeh. Daybi kay.
G̃ebuje Daybi jetayxi kay cucum.
—Epeyepitpit, powatwat?
—'Ũ'u. Du'ih. Ocejepit. 
G̃ebuje da'o mujẽmjẽm.
—Juku. Da'o, Daybi!
Da'o mujẽmjẽm.
G̃ebuje ixe i'o'om. Pereh. Xet. Xet. Xet. Xet.
G̃ebuje imujujum ma'g̃uto--jekitpit mujujum.


###102


—Eju bukto.
Dexeeeh.
—Pajeh! Ijoce! Ijop wuyekabicuk.
—Kawẽn ece! Ecejewebimusũsũn--i'e'em Daybi, Daybi i'e'em. Podi ejot?
—Ka'ũma.


###103


—Jedot puk io'e, owag̃o. Obidaokũykũy io'e, owag̃og̃o.
—Kah. Iba'ore, okibit. Iba'oren ma. Oju ba'oren ma. Õn g̃u obudaxip. Karojepõm acã ibudaxip.
Itayxi acã cucum. Idaxit acã. Daybi bit iboce ma. Jeka be ma Daybi. Itayxi jekukum ibodi. Xet. Xet. Xet. Aripit. Jepitpin. Da'o kug̃ jepitpin. Dexeh. Jexexem.
G̃ebuje Daybi jetayxi kay cucum.
—Pajeh.
—Epeyepitpit, powatwat?

###104


—Ũ'ũ. Du'i. Ocejepit. Teku, da'o, Daybi.
—Hm hm.
I'o'om. Pereh. Xet. Xet. Xet. Põm. Cucum ma'g̃uto.
G̃ebujep jekitpit mujujum.
—Owag̃og̃o etakoy--i' e' em cucum.
Dexeh. Daybi kay jexexem.
—Edakoy ojot, owag̃o. Obidao buk taokũy--io'e, owag̃og̃o.
—Ah. Iba'ore ma, okibit. Oju ba'ore ma. Taxĩmxĩmyã suiwat pa'ore. Õn g̃u obudaxip. Karojepõm ma--i'e'em Daybi.


###105


Itayxi aca cucum. Idaxit. Dexeh. Omuy ma Daybi bit, Omuy ma.
—Iba'ore--io'e. Oju ba'ore. Taxĩmxĩmyũ suiwat pa'ore--i'e'em,
G̃ebuje ikitpitpit itakoma o'e cekay.
G̃ebuje itayxi o'tap'uk ip. Ikõjere itayxi osunuy. Itayxi o'tap'uk ip. Ka'ũmg̃u tabidap. Dexe. Oexe.
G̃ebuje Daybi cucum jetayxi kay.
—Epeyepitpit, powatwat?
—Ũ'ũ. Du'i. Ocejepit.
Isũsũn o'e Daybi tayxi tap'uk isu.
—Teku. Da'o.


###106


Wũn. Xik. Xĩn mõg̃mõg̃. Da'o o'om. Pereh. 'Ũm. Xĩn oi'ũm. Iju ba'ore ma itayxi. Eret'eret ma cucum xĩn pupum io'e. Tabisũsũn o'e, tap'ũm puye. Ka'ĩyũ ma itayxi o'tap'uk--ikitpit ma. Pereh. O'jepere.
G̃ebuje wuyjuyũ o'e:


###107


—Abu ajebuyxeat o'subimupopo? Abu ajebuyxeat o'subimupopo? wuyjuyũ e'em.
G̃ebuje Daybi itakoma o'e.
G̃ebuje Daybi wuyjuyũ'a uk'ug̃ o'e. Isapka'ore Daybi o'e g̃ebuje. Daybi o'g̃utakomãn ip. Wuyjuyũ juk o'ya'uk'ukat Daybi be.
G̃ebuje wuyjuyũ'a uk'ug̃ jekukum.
G̃ebuje bit a'g̃u itaybifũma jekukum ma'g̃u. 
—Aceorok, bekitkit!
Ixe bit imẽnmẽn ma jekukum. Ag̃oka kay jexexem. Ku ebidase cucum. Ikitpitpit ay aokakam jekukum. Waretaydipdaapti dag̃ jekukum ip. Ixe acã cekukuaptim ip jekukum. Dexeh.


###108


Ixe Daybi jekukum. Dexeh.
—Epeyaoka du?
—Ka'ũma. Oceyaoka g̃u.
—Õn tak oyaoka g̃u.


###109


G̃ebuje bit a'g̃u o'yaoka'ũma. Waram. Imẽn ma jeorokorog̃ ip. Ixe bit imẽnmẽn ma jekukum. Wuyjuyũ'a uk'ug̃ jekukum. Dexeh.Jexexem.
—Epeyaoka du?
—Ka'ũma. Oceyaoka g̃u.
—Õn tak oyaoka g̃u--i'e'em.
Waram imẽn ma. Jeorog̃ jekukum. Dexeh. Jexexem ip. Dexeh Daybi kay.
—Epeyaoka du?
—Ka'ũma. Oceyaoka g̃u. 
—Õn tak oyaoka g̃u.


###110


Itaybit g̃u ma'g̃u g̃ebuje bit. Waram o'jeorok ip. Jekukum ip. Dexexeeeh. O'yaoka'ũma ay ixeyũ. Daybi jekukum. Dexeeeh.
—Epeyaoka du?
—Ka'ũma. Oceyaoka g̃u.
—Õn tak.
Daybi o'yaoka g̃u g̃ebuje bit. Waram imẽn ma.
G̃ebuje Murekodoybu oajẽm cekay. Daybi kay oajẽm Murekodoybu. Ixe o'g̃utaybin imẽg̃ãm.
—Pẽn cit ẽn tak e'em? Daybi be o'e. Pẽn ẽn tak jekukum?
—Ka'ũma. Iba'ore.


###111


—Ap! Iba'ore'ũma! Asũmẽn--Murekodoybu o'e. Asũmẽn.
Kuyajep o'tomuwã ip.
—Aceorok, bekitkit! Waretaydipdaapti dag̃ aju--Daybi e'em.
Ixe ma cekukuapti--cewekudiip--Waretaydipdaapti. Ay aokakam ixeyũ jekukum--jekitpitpit. Ixe bit ag̃oka kay ma. Ag̃oka etako dag̃ ma cucum. Kuwatwat aoka tiptim. Ixe Murekodoybu oajẽm.
—Asũmẽn--io'e Murekodoybu cebe.
Mu mu mu mu mu mu. Kuwatwat pucug̃ ma jeku be jekukum.


###112


G̃ebuje ixe e'em aro a'õm: "cuuuup” i'e'em. 
—Weeeeh'. Aro oxan ojat!
Potok. Aoyũ cucum. Jay. Ak ak ak ak ak. Aro kudadam.
—Jaku, deiwat!


###113


Coh. Bik ibi. O'jewãwã'ũma. Jug̃. O'ya'uk.
—Mẽnku--Daybi be o'e. Mẽnku juy.
G̃ebuje ixe Daybi itaybit o'e. Ixe Murekodoybu o'ju.
—Mẽnku juy. Soat em imẽn wuyjuyũ'a uk'ug̃. 
Soat em imẽn wuyjuyũ'a uk'ug̃ o'e Daybi. Wuyjuyũ jepa'ũm'ũm ibiat tag̃ ma. Jeorokap tag̃ wuyjuyũ jepa'ũm'ũm. Mudi uk'ukat kay. Jay.


###114


—I'e du, taypu?
—Ijoce opop, ajot.
Cemua'uk. Tokap. Imutokutog̃.
—Ejat, taypu. Õn og̃uju.
—Hm hm.
Orok orok orok. Jay. Coooh.
—Kuy du ejat, taypu?
—Hm hm. Kuy, ajot.
—Kosu'a i du a'g̃u, taypu?
—Hm hm. Kosu'a jo'i, ajot. Õn koreren yukxabi kadi.
—Jaku deiwat.


###115


Pog̃. O'jat. Ixe o'jepenpen, jedai tog̃ a'g̃u. Kuy o'g̃uõm.
—Iboce bima ma waokaan eyju.
G̃asũ o'jedau ip. O'ya'uk ip g̃ebuje. Pucũg̃. O'g̃upucũg̃. Pa'ũm. Ipi be o'g̃uõm ip pucũg̃. Ka'ũmg̃u kuy. Pa'ũm. Ibiat tag̃ ma o'jepa'ũm'ũm. Dexeeeh. Deeeexe deeexe deeexe wuyjuyũ. Ka'ũmg̃u. Jeka'ũm'ũm ip.
G̃ebuje bit ka'ũmg̃u. Ka'ũma ma g̃ebuje bit. —Omuyku ma! Tomucoycey dajekco! i'e'em.
Ixe ma a'g̃u ya'uk'ug̃. Waram imẽn ma.


###116


Wuyjuyũ jepa'ũm'ũm. Daybi ya'uk'ug̃. Deeexe. Jexexem. Ka'ũmg̃u wuyjuyũ. Ixe ka'ũmg̃u. Oexe g̃u.
—Omuyku'ũma! Yaoka wa'ũm, ajot. Tomucoycey ay--i'e'em.
Iba'arẽm'ũma ma'g̃u. Ibapukpeg̃ ma'g̃u i'e'em. Soat em wuyjuyũ'a uk'ug̃. Ixima be ibug̃ũn jebutuy'uk'ug̃ io'e. Tuy'uk'ug̃. Kuyaje jepa'ũm'ũm.
G̃ebuje soat em wuyjuyũ jepa'ũm'ũm. Waram imẽn ma. Oeku wadayday.
—Aceorok, bekitkit!


###117


Ibomãn ma ixe bit jekukum. Aoyũ musukta'uk'ukayũ--ku beacat watiptim, pucug̃ ma'g̃u ip. Mu mu mu mu mu mu mu aro a'õkukug̃. Cuuuup. Weeeeh.

— Eku buk oxan aro ojat.
Potok. Jebureyũ eju jepotokpotog̃. Ak ak ak ak tip'aweroro dag̃. Ak ak ak ak korẽrẽn yukxabim.


###118


—Jaku, deiwat!
Coooh. Bik ĩbi.
—Apẽn kuka o'jewãwã?
Jug̃. Ya'uk'ug̃. Kurekoooh. Pa'ũm. Deeexeeeh.
—Ocejepa'ũm--i'e'em ip io'e.
O'jepa'ũm.
—Omuyku ma, Daybi e'em--io'e.
Soat em ma imẽn ya'uk'ug̃ o'e. Wuyjuyũ'a uk'ug̃ Daybi. Imẽn o'g̃utakomãn ip.
Iburun ma.

###119


Peresoatpu
Floriano Tawe

Peresoatpu juap muwẽn õn--kuyayũ'ũm'ũm ekawẽn--ajojoyũ'ũm'ũm ekawẽn.
Peresoatpu o'ju i'e'em ajojoyũ'ũm'ũm. Bio o'tujupa'ũm.
—Jeorog̃ õn, oak. Cucum--jeawa be io'e.
—Ha'a--i'e'em ceawa.
G̃ebuje bit a'g̃u xipan ma cucum tip tag̃ jeorokorog̃ ip. Biom cewap cucum io'e. Pig̃.


###120


G̃ebuje toptawũnwũn jewexe. Topmudapepepen ma a'g̃u jewuyap puxim. Jay.
—Bio jopkuuuu! Bio jopku, ojodiiit! i'e'em io'e. Bio jopku, ojodiiit! Bio jopku, ojodit. Õn ma ojowũy--i'e'em io'e. Jopkuuuup!
Pok'ũ. Prooo. Pa'ũm. Jay cekay.
—Bio xeku, owag̃o--i'e'em io'e.
—Poma o'ju?
—Bomaku juk xeku o'ju.
Imẽn ma soat em jekukum io'e. Boceku ceawa tujupa'umãn o'e.
—Bio'in puk otũnpu'uk, oak--jeorokorog̃ io'e.


###121


—Ha'a--ceawa e'em. Yukpitapadog̃ ẽn tak bio etũnpu'uk tujupa'ũmãn bio be.
G̃ebuje o'ju io'e, toptawũnwũn nuynuy jewexe topmudapepepen ma'g̃u, topabidakatkan jewũyap puxim. Aripit korẽrẽn. Pooo cewap io'e. Jay.
—Bio jopkuuuu! Bio jopku, owag̃oooo! Bio jopku! Õn ma ojowuy--a'g̃u o'e io'e.
Jeawa a'õ kay o'jeg̃ebu io'e.
—Yukpitapadog̃ cuy bio etũnpu'uk, cuk Wakwak o'e io'e--io'e.
Bocekup padok. O'yukpitamupadooook. Cooooh tũnpu eju io'e. Puxik. Purooo. O'jenapõn io'e. Ipiat kay o'g̃uajẽm.


###122


—Bio jaku odujupa'uuuum! Bio jaku odujupa'um, owag̃ooo! Bio jaku odujupa'um, owag̃ooo! Bio jaku odujupa'um, owag̃ooo!
O'jedujupa’umat. Imẽn ma o'ju io'e. Etabiwat bomaku o'sutabiwat.
—Tã! Ijan ma xe'e? io'e. Ojodit ma xe'e ite? io'e.
Ibocewi wa o'e io'e. Tõtõn ma'g̃u: 
Ijocem ma ka, ojodit 
Ijocem ma ka, ojodit 
Odujubodoy ece 
Odujubodoybodoy ece tado diotpe jajẽm puje io'e.


###123


—Ibeat pe g̃u wuyju jebodoyat acã, onaxag̃ebit--i'e'em bio cebe. Edeodipdepdipdepat pe--Abisũdipdepat pe--i'e'em io'e. Kobisug̃ soat tag̃. Jekukukuap tag̃.
Mug̃. Jemũg̃mũg̃ io'e. Wururuuuh. Jay. Beku kobisug̃ tiotpe. Kobisũg̃. Ibarere e'em--yukpubarere. O'jeet iam. Iba badi--pũg̃pa. Jodiku daruk kug̃ jeg̃ebi be. Imẽneju ixe wa e'em: 
Ijocen ma ka, ojodit 
Ijocen ma ka, ojodit 
Odujubodoy ece
Odujubodoybodoy ece i'e'em, wan ma'g̃u, i'e'em aypapayũ'ũm'ũm.


###124


###125


Ibocewi o'juuuup. Jay. Pere. Ede'odip kay--ede'o diot kay. Ixe ma imucoiucoi io'e yaedo'at'a o'om. Ijodit ma. Apẽn kuka odok'i dak o'juuuu? Ceok pa'oren ma. Imẽn ma ip o'ju io'e. Kaaabiapi g̃uduptip pe. Ixen ma yaedoat'a o'om, g̃udup'a o'om tak. Ixe dak ya'o'om io'e pũg̃pam pit. Apẽn ka o'jepere jedaruk? Pere'i'ũma. Imẽg̃ap ma ip idixidi be o'kop. Kooop.
—Ijomãn ma akap, wuĩxĩt--o'e g̃ebuje io'e. 
O'jewa'õda dak. Ijoman ma akap.
Sap. Oakõmkõm ip io'e. Kododooot. Idibi dag̃ ikug̃.


###126


—Acetip pukto--i'e'em io'e. Acetip pukto. Caw g̃u juy ecece ebidoasug̃ puje.
Tip. Tibi kay tujowatwan. Xik'ũ tibi be io'e. Jore jore jore jore. Bũrũ ejoremaku io'e pidoasug̃. Caw. Hu. Boook. Jebokbog̃. Kododoooo ikug̃ io'e. Imẽg̃ap ma ip o'timudek. Diiimudek. Mũg̃ tiwãbu be. Iboce o'subamujẽm io'e wĩnãbu.
—Ijoce wuyju jebodoyat, onaxeg̃ẽm--o'e io'e.
Xijajaaa. Dadeeek. Ibarut. Ibakorep o'e io'e. 
G̃ebuje o'jebodoy. Xik. Osodop ip io'e. G̃uycoh...kuyg̃u io'e. Booom booom booom booom jeorokayũ dariwa oekuku i'e'em aypapa'ũm'ũm.


###127


—Eyũ kay buk ku wuydom ojat, wuĩxĩt--o'e io'e. Ijocen mabuk eg̃uy.
—Ha'a--io'e io'e.
—Imẽnpit tuku juy waoka buje, Watipũg̃pũg̃ etomuwã--o'e io'e. Watipũg̃pũg̃ cuy etomuwã waoka buje. Watipũg̃pũg̃'aaaah i juy mo ece. Odujukam aci ece i juy mo ece. Odujukam aci ece. Odujukam aci ece. Ea'õbi maaa ece. Cokõnxiri kuku a'õg̃uycũg̃cũg̃ i juy mo ece--o'e io' e.
—Hm hm.
—Eba'arẽm g̃u juy omuyku Watipũg̃pũg̃--watip kukukug̃.

###128


Pa'ũm. O'ju io'e.
—Xekuuuu! Xeku, ojodĩt--i'ũmcocom io'e. Xeku, ojodĩt! Xeku, ojodit--i'ũmcocom io'e.
Mũg̃. O'jemũg̃. Bug̃ũnaku o'ju io'e. Jẽẽẽm. O'jẽm ip io'e. Waaaaw. Jay cekay. O'g̃unapõõõn ip io'e. Beg beg beg. O'jowũywũy ip. Pog̃. O'yaoka ip io'e. Ijodit o'yaoka ip. O'g̃uwekaka ip. Pereh. Cebima ip osodot io'e.
—Teku, ojodiiit!
Iba'arẽm g̃u ma dak a'g̃u ixe dak um o'jeu ip eju.
—Teku, ojodĩĩĩt! Teku, ojodit!


###129


Imẽn ma io'e. Jay. Tiotpe bima...tiotag̃ ip kam io'e.
G̃ebuje o'xijokjok cororororo. O'xijog̃ jooook io'e. Apũn o'e io'e. Ak xik.
—G̃õnmaku eit'a'a--io'e. Eit'a'a jaku--io'e ip. Ayakõn yabit cĩcã jaku.
Boku'ipti o'om io'e. Kõnkõn.
—Aya'uk!
Pereru jebut'ũ. Beku sũg̃punẽiatpu bubum oeku ip io'e. Pereh. O'subunono ip. O'subumuju a'g̃u ip io'e. Wuy'ũm ibima, kuy koap ma ejum ma ejum ma aroyũ oajẽmjẽm io'e. Wara wara cũg̃cũg̃cũg̃ ereo'ereoyũ.


###130


###131


—A'ug̃ cuy teyũku--o'e io'e. A'ug̃ cuy teyũku.
—Pã'ũ juy ecenane'ip aokaka ip.
—Hm hm--o'e io'e.
Kerẽrẽg̃ kerẽrẽg̃ kerẽrẽg̃ kerẽrẽg̃. Wuy'ũm pima io'e pã. Duooo. Waram ibuanõnõm ip io'e. Imẽn ma yaokakam io'e. Pã. Duoooh. Oibu'un ma ip.
—Eiiii! Ya'uk pa'ore teku! Yanuy!
Bõõõm bõõõm bõõõm. O'ju ip io'e. Xeg̃ekuuuup.
—Xeku, ojodĩĩt--wa io'e.

###132


Ibug̃ũũũn...katpuje:
Xeku ojodĩt
Xeku ojodĩt
Axĩdot ejum ma
Je'oan i'e'em io'e.
Xeku ojodĩt
Pa'ũm pa'ũm. Weririkxig̃ o'kop io'e. O'jemũg̃. Tiwãbu kay o'ju. Xik ip cerere jeje. Xiih. Itabẽg̃.
—Tãh. Watipũg̃pũg̃'a juy mo etomuwã--juk adi xeku o'e io'e.
G̃ebuje o'jewãwã:


###133


Watipũg̃pũg̃'aaaah!
O'jeevãwã io'e:
Odujukam aci ece
Odujukam aci ece
Ea'õbi maaa ece
Warimucodit
Warimucodiiidit
Ya'õ ma ya'õguycũũũũcũg̃.
Bebem. Xenmaku apat io'e. Dadeeek. Apakyũ. Imẽnpit a'g̃u ixe dak ibit ma io'e watip kukukug̃. Imẽnpit apak pit yobog̃bog̃ g̃u. Tũyba'ore. Jay.
—Ajoam õn--io'e io'e.


###134


—Ka'ũma. Ewebe'ũma õn--Watipũg̃pũg̃ pe ma.
—Eeeei!
Kabaw. Pa'ũm. Xik.
—Tã.
Waram jewãwãwãm io'e. 
—Watipũg̃pũg̃'aaaah!
Odujukam aci ece
Odujukam aci ece


###135


Ea'õbi maaa ece
Cokõnxirikuku ya'õg̃uycũũũg̃cũg̃.
Wĩnabuat cokõn io'e.
Wẽk wẽk wẽk wẽk jededem ip.
Bebep'ũ. Wara'at io'e. Bok. Jay.
—Ajoam õn?
—Ka'ũma. Ewebe'ũma õn. Watipũg̃pũg̃ pe ma.
—Eeeei!
Kabaw. Pa'ũm. Xiiih.
G̃ebujeg̃u ixe o'tomuwã io'e.
—Watipũg̃pũg̃'aaah!
Odujukam aci ece
Odujukam aci ece


###136


Ea'õbi maaa ece
Cokõnxirikuku ya'õg̃uycũũũg̃cũg̃.
Warimucodit
Warimucodiiidit
Ya'õ ma ya'õg̃uycũũũg̃cũg̃.
Cedau wa'ũm osodop io'e. Po. 
—Watipũg̃pũg̃'aaaah! waram io'e.
Odujukam aci ece
Odujukam aci ece
Ea'õbi maaa ece 
Cokõnxirikuku ya'õg̃uycũũũg̃cũg̃ 
Warimucodit
Warimucodiiidit
Ya'õ ma ya'õg̃uycũũũg̃cũg̃.
Bebep'ũ.


###137


G̃ebuje o'jedau io'e. O'jekũyjo.
—Pomaaap?
Dadeeek apat io'e. Apak g̃u koap. Yobog̃ io'e. Takũpope. Bebeee osodop io'e. Wũy'ũm. Wũy ma dak o'jecũg̃ io'e winabũg̃ũn ma. I'o ojuyap ma.
—Ajoam õn? io'e io'e.
—Ka'ũma. Odujukam ece'ũma õn.
—Ka--o'e io'e. Iju okxabi. Imẽn tujukapkap pig̃at je'e totõn. Iju okxabibi.
Wũrũg̃'ũma osodot io'e.
—Pug̃ũn?


###138


—Ijosusu--i'e'em Peresoatpu io'e. Wũy ma ẽn. 
Imẽn ma osodot io'e. Wurũũũ. Jay. Imẽg̃ap ma o'taypakap cekay. Potkap. O'kap io'e.
—G̃a'a--o'e io'e. Kuy.
—G̃a'a.


###139


O'ju ip io'e. Bug̃ũnaku o'ju io'e. 
—Ocepẽm puk, onaxeg̃ẽm--o'e io'e.
—Ha'a--o'e io'e.
Bebep'ũ. G̃ããããm. Ibig̃ẽm cekay bodiku kabi kay io'e.
—Hm! i'e'em io'e. Cesuradig̃resũ acã, odobuuuh! yag̃uy'ũm'ũma je'oap puxim.
Imẽn ma o'ju io'e. Bebe. Tiiimudek. Wũy'ũm tinabu.
—Pug̃ũũũn--g̃ebuje dak io'e.
—Wũy ma wuyju! Wuy ma wuyju--i' e'em io'e. Abim.
—Imẽn ma--io'e.


###140


Wurũ iap ma tiwabu eju o'jemũg̃. Mũg̃. Potkap. O'kap io'e. Xik'ũ kapurãg̃ pe.
—Eiiii! Ebig̃ẽm tuku, apaaah! o'e io'e. Omuwa'o pin ebig̃ẽm.


###141


—Kuykuy g̃u kajuk ece, onaxeg̃ẽm--o'e io'e.
Kabaaaaw. Pun pun puuuun apak taypa tũyap.
Ibocewi o'juuup io'e. Bug̃ũnaku o'ju. Kuy oikat. Xet. O'xet io'e xiri xe ma, i'e'em ajojoyũ'ũm'ũm. Xet.
Kabiog̃ ma o'e io'e.
—Peresoat! kuy io'e.
—Ah?
—Ijoce du ẽn, Peresoat?
—Hm hm. Ijoce õn.
—Acã mo jopku bekitkitxiri ikukuk pa'ore, Peresoat--i'e'em io'e.


###142


(Topsa ade jĩjã kuyje i'e'em ip. Xiri. Duuuu iãn io'e.)
Imẽn ma ixima bun io'e. O'g̃uxet'ũm.
—Peresoaaaa! Ikukuk pa'ore mo jopku bekitkitxirixiri--i'e,em io'e.
Kabiaaa. Imẽn ma oikabia.
—Ajo acã juk omuxet'ũm'ũm? o'e io'e.
Korẽrẽn ip tũy'ũm pe. Aaaak. Bonmaku xiri io'e. Po po po po poro. Pa'ũm.


###143


—Ekarey, xiriiii! o'e io'e.
Bag bag bag bag. Topsakakakaaaa. Xik xik. Ebapũg̃ topsam ma. Imẽnpuye topsa ade g̃u o'e.
Ibocewi o'juuup. Xet. Bomaku o'xet.
G̃ebuje dak Daoawatpu xe ma o'xet. Daoawatpu xexecap tũy'ũm pe. Kabiog̃'ũma o'e io'e. Jay. Kuy ixe dak oajẽm jexexecap kay.
—Peresoat!
—Ah!
—Ijoce du ẽn, Peresoat?
—Hm hm. Ijoce õn.
—Ka.


###144


Bug̃ũnaku io'e Peresoat.
—Ah.
—Ijoce du ẽn, Peresoat?
—Hm hm--io'e--ijoce õn.
—Topit! Koraraykoraray ece. Soẽg̃soẽg̃ ece.
Koraraykoraraykoraray.
—Biiitku.
—Peresoatpu'ũm po po--i'e'em io'e.
Taodarug̃ ixe bit jedaom imutik ojuy. Takũ. Takũũũũm. Toktek ip tũy'ũm. Wekodip ieju ma xikiri'ũ. Xikiri'ũ. Kiririk. Jewedao'uk'ug̃ i'e'em wekodip. Imẽn ma ixe dak o'g̃uxet'ũm io'e. Boceku dapsabikbik oajẽm.


###145


—Emutig̃ cuy tekuuuu! o'e ĩo'e. Emutig̃ tekuuu! Etaomukirik cuy!
—Hm hm--o'e io'e.
Jedarukpu o'subu'uk. Pereh. Takũũũ. Toktek. Coooo. O'taoixik io'e. Mũn mũn mũn. Ceeee.
G̃ebuje bit o'xet.
—Pere'i, Peresoaaah!
Ixem ma jedao kug̃ o'e io'e.


###146


Kabia kay. Kabiamkabiam ma o'taomuwekap. Puooot. Pa'ũm.
Ibocewi o'juuup. Bomaaaaku dekoyũ kay. Beg̃. Deko o'jowũy io'e. Kurekooo. "Ag̃oka kay õn jexem” i je'ũma.
Kaaaat. Xet. Wida'ip põg̃ pe ma'g̃uto io'e. Jay. Kabiog̃'ũma.
—Peresoat!
—Ah!
—Ijoce jit ẽn, Peresoaaat?
—Hm hm. Ijoce õn.
—Kah.


###147


Xik. Cexe io'e. Itabeg̃. Mamaaaaa. Kawẽnwẽn ceweju.
—Pomawi õn? i'e'em.
—Bomaaaawiku õn--i'e'em io'e. Boooomawiku.
Koooo. Yuka'õ io'e ire jĩjã.
—Tã! Acã ebu bit esubudojot, Peresoat--o'e io'e. Ebu bit esubudojot.
—Ap! o'e io'e. Oceco g̃u ka.
—Hm hm. Ecejeco--i'e'em io'e, ibudakacam ma. Dao g̃u, Peresoat.
—Tã. Jukaaaa.
Dadipdim jewexe jebum io'e. Kedeg̃ kedeg̃ kedeg̃.


###148


—Adada!
Paaan. Wun pit kacũg̃ kay io'e.
—Teku.
Kobik.
—Hm. Ibudapdeptõ acã, Peresoatpuuuu--deko bu'o'om io'e.


###149


Barag̃ barag̃. Kun. Xiii.
—Tã. Jodibubukuto ebu esubudojot, Peresoat--i'e'em io'e.
—Ap! Oceco g̃u ka.
—Hm hm. Ecejeco--i'e'em io'e. Dao g̃u, Peresoaaah.
—Tã. Tekuuuu.
Dadipdim jewexe jebum io'e. Kedeg̃ kedeg̃ kedeg̃.
—Adada!
Pon.
—Teeeku! A'õpon cuy!
Wun. Pek'ũ. Barag̃ barag̃ barag̃ barag̃. Kun. Xiiii. Bug̃ũnaku io'e Peresoat.


###150


—Ah!
—Tãh. Acã ei bukto esuidojot, Peresoat--e'em io'e.
—Ap! Cexĩg̃xĩg̃ g̃u ka.
—Eceku--i'e'em. Ecejexĩg̃xĩg̃. Dao g̃u, Peresoaaah!
Jewap puxim ma ixe dak dadipdim io'e.
—Tah. Jukuuuuu.
Kedeg̃ kedeg̃ kedeg̃ kedeg̃. Jewei'uk'ug̃ jewexe.
—Adadada!
Pon. Wun. Pek'ũ.
— Teku!
Sui'o'om io'e. Kun. Xiiiih.
—Jodiii pukto.


###151


—Ap! i'e'em io'e. Ojeku g̃u ka.
—Eceku--i'e'em io'e. Jodiku--io'e.
Kedeg̃ kedeg̃. Pon.
— Teku.
Kuy i'o'om. Pereh. Xiiiih.
—Peresoat!
—Ah!
Iboce Peresoatpu io'e:
—Acã a bukto eyadojot, Peresoat!
—Ap! i'e'em io'e. Oje'ũ ka. Wa'uk puje bit ka oje'u.
—Ece'ũ g̃u. Epsan g̃u kasũ eyopsadojot--i'e'em io'e.


###152


—Ap! i'e'em io'e. Oje'ũ ka g̃ebuje bit.
—Dao g̃u, Peresoaaah!
Jewexe io'e o'jewe'ukmutok.
—Adadadada!
Kiririk deko nũnpu io'e.
—Teku!
Wun. Pek'ũ. O'tũnpu'o'o. Xere. Xiiih. 
G̃ebuje mamaaaa. Ceweju kawẽnwẽn io'e.
—Tãh. Ijoce du ẽn, Peresoat?
—Hm hm. Ijoce õn.
—Kah--i'e'em io'e.
Xiiih.
—Peresoat!



###153


—Ah!
—Ijoce du ẽn, Peresoat?
—Hm hm. Ijoce õn.
—Topit. Koraraykoraray i ece mẽnku--e'em io'e. Ipipõg̃ pe.
—Bitku.
—Ka--i'e'em io'e.
Xiiih.
—Peresoat, bug̃ũnaku--io'e. Ijoce du en?
—Hm hm. Ijoce on.
—Tãh. Ijoce ma buk eg̃uy, Peresoat--o'e io'e. Doaxeebu buk otakoy. Doaxeebu buk otakoy.


###154


—Ha'a--o'e io'e.
O'juuup. Pa'ũm.
—Apẽn acã suxe wida em owebe? o'e io'e. 
Xijaja. O'xijaja io'e.
—"Peresoat” i bima juy ecede o'e io'e ”ah" i juy ece. ”Ijoce du ẽn, Peresoat?" i bima, "hm hm" i juy ece. "Ijoce õn" i juy ece.
Jenũn o'yawẽwẽ io'e.
—"Ijoce du ẽn, Peresoat?" i bima, "hm hm" i juy ece. "Koraraykoraray i ece" i bima juy, koraraykoraray ecece.
—Hm hm--io'e io'e.


###155


Bug̃ũnku o'ju io'e. Werexik. Um. Xiiih. Itabẽg̃. Kaxia o'e io'e. Pa'ũm. Wida oeku wita'a bum. G̃uycoi ajẽẽẽm io'e. Uuuuus. Doaxee doaxee doaxee doaxee wita'a kug̃ io'e. Paca'ũm. Xik. Imẽg̃ap ma oajẽm yopõg̃ kay. Jay. Yopõg̃ kakaam.
—Peresoat!
—Ah!
Iboce tũn o'jede io'e.
—Ijoce du ẽn, Peresoat?
—Hm hm. Ijoce õn.
—Topit. Koraraykoraray i ece.
—Hm hm. Asubit.


###156


Soẽg̃ soẽg̃ soẽg̃.
—Bitku.
Xiiih.
—Peresoat!
—Ah!
—Ijoce du ẽn?
—Hm hm. Ijoce õn.
—Topit. Korarũykorarũy ece.
Korarũykorarũy.
—Bitku.
Wita'a o'yabuuuh io'e.
—Joceeeku, Peresoatpu—o'e io'e.
Weg̃. Takũ. Kog̃. Jeipõg̃ o'g̃upõg̃mukog̃.


###157


—Buuuu--o'e io'e. Ẽn tak tu'e, Peresoat!
Korereee. Ikudadam io'e.
—Tã! Poma juk suxe Peresoatpu o'ju? i'e'em. Ijop ma xe'e?
Erep kobik. Erep kobik. Tũn'o'om io'e. Itabẽg̃ nũn iwat bug̃ũnaku g̃u io'e.
Kabia. Kabia buje o'jenapõn io'e.
Ibocewi o'juuup. Bomaaaku. Wũy jĩjã o'xet. Wũy jĩjã oju. Iboce oajẽm--aypapayũ'ũm'ũm e'em--Murekaykay etorobu ibumũg̃mũg̃atpu kay io'e. Ixebu eju puca jetoretorem i'ũm tak e'em ip. Ibumũg̃ omuyku io'e. Mũg̃. O'jetuk.


###158


Iboce bit a'g̃u oe'ũ ma kuy io'e. Jay. Iboce wida oajẽm io'e. Jay. Tore. Cetore isu io'e.
—Teku g̃uto puca dap'ũm--o'e io'e.
Tiikap. Tũntaxip'ajojom io'e.
—Ce'ũ isun ma! Muredoy! o'e io'e.
—Ajo? Mudedoy bu o'jede io'e.
—Etam puk cuy puca dap'ũm kay. Idibi kõn puk õn--o'e io'e.
—Ha'a--Muredoybu io'e.
Itabẽg̃ Muredoybu. Itakosusuãn. Ixet ipipõg̃ pe io'e. Pa'ũm. Wida oeku. Oekuuuup. Jay. Oajẽm. Areodityũ oajẽm io'e. Toreeeh. Peresoatpu o'tobuxik ip ixebu eju.


###159


—Acã mo ibeyũ ibutoykuuu--o'e io'e. Ibeyũ ibutoy eju juk adi õn pit waypan.
—Õn tak--Dokoabikbik o'e io'e.
—Ag̃uwekap!
O'g̃uwekap ip io'e. O'subudakat. O'subudakat ip. Ixeyũ'ũma imẽnpit o' subudakat--Murekayabu i'e'em. Karaykaray jug̃. O'g̃upuxikpuxik. O'yarũg̃tata ip. Pereh.
Ag̃obuceg̃. Wũy'ũma dak a'g̃u o'ju g̃ebuje bug̃ũnaku io'e. Ce'ada'isu buye taobun'ũm. Jay. Oajẽm io'e. Ka'ũmg̃u. Pucadap'ũm.
—Poma jit pucadap'ũm o'ju, Muredoy? o'e io'e.


###160


—Iye! Ite jen ma juk a'g̃u xeku g̃axĩn ma. Pirepirem'ũma juk a'g̃u õn! i'e'em io'e.
Ite jen ma juk a'g̃u xeku. Korereeee. Ikudadam io'e.
—Tã. O'jenapõn. Poma jit Pucadap'ũm o'ju, Muredoy? o'e io'e.
O'yopõg̃mude. Weg. Takũ. Seee seee se se se se.
G̃ebuje o'ju io'e. O'juãn. Murekosusum o'ju. Pa'ũm. Osunuuuuy io'e.
Ibocewi o'jep. Xet. Bomaku o'xet.


###161


G̃ebuje xekpu diotpe ma o'xet. Xet. Xiiih. Xekpuyũ ijajajam io'e. Peresoatpu ukpikosukosuk ijajajam ip io'e. Imẽn ma ixima bun o'jojajaja ip ibararuuust.
Kabia buje o'jeak jewekay. Ak. Ibararuuuut soat tag̃ ma. Apun.
—Õõõõõ bonmaku xekpu! Xekpu omukerereeeen--io'e.
Pã pã pã pã pã pã pã pã. O'yaokaka. O'subuaokaka. Poyat. Cedaruk ebacoyape io'e.
Imẽneju beku ibu'ade g̃u tũyãm xekpu.


###162


Ibocewi o'juuup. Bomaku muba'atxiyũ kay oajẽm io'e. Ireeee! Apẽn ibeg̃beg̃ ã? Tadadada. Wacetarẽba o'om ip io'e. Jay. Koap pit a'g̃u ijojom'ũm pima bit ibabem ma ip ibamuy'at'an io'e. Tiot tag̃ iba'o'om ip. Kobiiih. Imẽg̃ap ma o'tobuxik ip io'e. Pan. Daxa daypa o'taypamucak. Atoroh o'e ip ak'ũma Peresoatpu bit.
—Sa! Peresoatpu acã--o'e io'e. Pomawi jit ẽn, Peresoat?
—Bomaaawiku. Bomaaaaawiku. Mã iba'in--o'e io'e. Tebaku! Teku ibadotbog̃at!
—Iju? i'e'em ip.
—Hm hm.


###163


Pan. Kũn kũn kũn kũn. Dao jĩjã ip iba'o'om io'e. Ibabem g̃ũn ma g̃ebuje bit ibamuy'at'an o'e io'e. Ibaixeem ma. Kuruk. Ak ak ak ak ak ak. Ka'ũmg̃u!
—Ibaat'in--i'e'em io'e. Tebaku i õn e'em!
Pan. Kũn kũn kũn kũn. Wun. Pekũ.
—Teku.
Kuruk. Taixeem ma soat io'e.
—Acã ibaat'in i õn e'em--o'e io'e. Jeida'in ma õn! Hm hm.
—Ajo-dupdup cit edabidum tak i, Peresoat? o'e ip io'e.


###164


###165


—Akodup.
— Tõh! i'e'em io'e. Tuptararug̃kuku ma ocexe!
—Iwajodup.
—Tõh! i'e'em. Ibe dak.
—Waretaydup.
—Waretaydup tak--i'e'em io'e.
—Pokodadup.
Ayuy ayuy ayuy! Ixe bit a'g̃u ipararaap jewexe io'e.
—Tuptikurususut acã mo batkuuuu! i'e'em ip io'e.
Pan. Amãm io'e. Kuruk. Taixee. Ka'ũmg̃u iba.


###166


—Acã õn eidaaidum--io'e.
Kuruk abi. Ap. Tãg̃. O'jowũy io'e.
—Adaaaah! o'jewawaaaaah io'e.
—Taibitowãtpuaaaah!
Kabiok'ũ. Kuy muba'at io'e. Xeresum g̃u muba'at oajẽm i'ũm tak aypapa'ũm'ũm e'em. Kiiiiiih. Bombooooh. Iboce oikat io'e. Kat. Cũũũũh. Bug̃ũnaku o'ju ibut tog̃. Xik xiiiih jedabidup pe. Xiiih. Kabia iboce io'e. Iburũrũ ma o'e. Iburũrũ'ĩt. Bonmaku xiri io'e jedaxa be. Pooh.


###167


Aram g̃u wuykabia
Aram g̃u wuykabia 
Daycukcug̃ aci õn 
Aci õn
Soat soat xiri nuybut pibun 
Õrõ jebubufuk kug̃ io'e.
—Tãh. Acã õn ekayku jewewewem--Peresoatpu o'e io'e.
Jajaaah. Ibonmaku a'g̃u io'e pooooh. Ixibunekopixirik ceje. Bõmboooo daxa io'e. Ja ja ja ja. Xik. Kajukcocot g̃u. Xiiiih. Ibupẽnpẽnpẽnãn jewebumudaxipxim io'e.


###168


Cay cay. Ikopi dag̃ yadap o'e io'e. Atoroooh. Ak. Peresoatpu tiotpe.
—Aaaah! Peresoatpu acã. Iju be acewewe, Peresoat--o'e io'e.
—Ha'a.
G̃ebuje bit a'g̃u ibikuy.
—Iju be acewewe.
—Ha'a--o'e io'e. Mẽnpuk! Jewemupurug̃ puk õn.


###169


—Iju be acewemupuruuuk!
Ak. Iboma o'jeak io'e. Xiridapokay io'e. Beeee. Pu'un. Oibu'unãn g̃ebujeg̃u jepom.
—Acã daosuw, Peresoat!
—Mẽnpuk i õn e'em--ĩo'e. Jewemupurug̃ puk on.
—Acã daosuw! Jedaxa dujupa’um toto juy õn!
—Ap! i'e'em. Jopku kuka teku ojat.
— Ejat g̃u ka teku!
—Daosuw! i'e'em io'e. Ja'õ eju ma õn.
Jedaxa o'tujupa'ũm. Put. O'joixik ma'g̃u imẽnpit io'e. Karapũnpũnpũn tãg̃ tãg̃ tãg̃. Karapũnpũnpũn o'subidudu io'e. Pereh.


###170


— Eeeeiiii! Ite yakasũn'abu--o' e io'e.
Pa'ũm. O'juuup bõmaaaaku. Perõrẽ kay oajẽm. Pooog̃po. Sũg̃tititim io'e. Koooop. Deim o'kop io'e. Jay. Perõrẽ kay oajẽm. Kururuuuh. Xenmaku tomujuat io'e.
—Tãh! Ajo acã sujuuu?
Com.
Jedom e'em io'e. Wa'iih.
—Tãh! Ajo acã suju dak?


###171


Imẽg̃ap ma o'jedobuxikat ĩo'e. Korepẽn o'e io'e. Ak'ũma.
—Ah! Peresoatpu acã! o'e io'e. Pomawi jit ẽn, Peresoat?
—Bomaaaawiku. Bomaaaawiku õn.
—Tiakadiwi g̃u jit ẽn, Peresoat?
—Hm hm. Jomawinmaku õn.
—Kah! o'e io'e.
Ixe bit xipat'ũmat kay ã. Peresoatpu bit a'g̃u oibu'un ma io'e.
—Ha'a kasu--o'e.
Pere.
—Jomawi g̃u ku juy eju, Peresoat! o'e io'e.


###172


Bomawinmaku eju!
Ya'o'ũma ixe bit o'ju itop pima io'e. Kop. Tiakadiwi. Jay.
—Ah! Peresoatpu acã! o'e io'e. Pomawi jit ẽn. Peresoaaaat?
—Bomaaawiku--o'e io'e.
—Deimwi g̃u jit ẽn!
—Hm hm. Deimwi g̃u õn. Jomawinmaku õn.
Itabi io'e. Itabi jĩjã.
—Ijomaat ma!
Ijojomat puximãn:
—Jomawinmaku õn--o'e io'e. Deimwi g̃u õn--tiakadiwin ma. Jomawinmaku õn pit.


###173


—Pit cit--o'e io'e. Ite je mabuk eg̃uy. Ocecoan puk.
Pa'ũm. Jetayxi kay o'ju io'e. Jay.
—Pomawi jit suxe Peresoatpu?
—Ijomawi g̃u. Peresoatpudĩp g̃u ijoma bit--itayxi o'e io'e. Napan ma a'g̃u ixe dak o'e. Peresoatpudip g̃u.
—Pit cit--o'e io'e.
Jetayxi o'tabijo io'e.
—Tã! Eda'o xekuuu! o'e io'e.
Weeee. I'o ojuy a'g̃u o'ju. Jay. Peresoatpu kuy io'e bug̃ũnhũ.
—Perõrẽ ekpi pẽk! Perõrẽ ekpi pẽk! Wuyukpipẽk coco adi!


###174


Weeee. Pog̃. Beku waodaiat io'e.
—Iju du, taobuk?
—Ite'ũma--o'e io'e. Jomãnpupũnmaku omuyku.
Imẽn ma ibean ma'g̃u koap pit jewexaxan io'e. Yukpiwat'ũm. O'yukpiwat'ũm.
G̃ebuje waremucam o'jewexat.
—Perõrẽ ukpipẽk. Perõrẽ ukpipẽk--io'e. Yukpipek coco adi.


###175


Jay. Akpiiiig̃. Put. O'g̃uparak a'g̃u io'e. Pẽnpen. Ixe bit bak'u. Bak'ũ. Ite kay ã io'e. Po po po po. Birik jog̃. O'suta'uk'uk io'e.
—Adaaaah!
Koruybun koruybun jodikũ.
—Axa'at'a acã eyadojoooot! Daruta kay o'jewãwã io'e.
Jay. Tag̃beg̃. Tag̃beg̃. O'sutamuy io'e darutam.
Imẽneju beku wida itaxiriruuuk i'ũm tak--aypapa'ũm'ũm e'em.
Ibocewi o'juuuup. Dopabijuk bomaaaku wida. Wara'at wida o'topabijuk iwãtaxipiat ma'g̃uto io'e.


###176


—Bitaku--o'e io'e. Yaeu. Cekawẽn pa'ore.
—Ah! Peresoatpu acã 'ũma dak--ya'õ io'e. Pomowi jit ẽn, Peresoatpu?
—Bomaaawiku. Bomaaawiku õn.
—Tãh. Odaxijom ece, Peresoat--o'e io'e.
—Tãh. Icẽm cet? Tãh--o'e io'e.
—Hm hm. Õn e osuemuwẽn.
Imẽneju ma dak o'g̃ubikuy io'e.
—Õn ie dag̃at.
—Tãh. Ha'a kasũ.
Pereru jedaruk io'e. Piwa.
—Ak jodek bonmaku puybit tao bag̃bag̃--io' e. Puybit tao bag̃bag̃. Tũy ebi'a be.


###177


Puuuuxik. Ceeeeh. Puuuuxik. Pipim cĩcãn ma o'e. Ceeeeg̃. Puuuuo. O'yakoopcẽm io'e. Diap.
—Bomaku eju, Peresoat. Bomaaaku eju. Bomaaaku omuyku he. Cũũũg̃ ma eju. Iba'arẽm g̃u omuy ebiwãbu ebitako beat.
—Hm hm--o'e io'e.


###178


Wurũrũũũũ. Doooopabijuk. Daido io'e.
—Ah, Peresoat acã! Pomawi jit ẽn, Peresoat?
—Bomawiku--io'e. Bomaaawiku õn.
—Iju e dag̃ ma eju, Peresoat--o'e io'e. Ijun ma oduk'a ip tujuxexeap e--ebi deg̃ jeeku.
Iedopbatput'ũma Daido e.
Ibocewi o'juuup. Jay. G̃õnmaku e biwãbu io'e. Ie be juk o'e.
—Xiri buk ojowũy--g̃uto o'e io'e.
Õhõ. Ajẽm'ũm. O'juuup. Porewun e be. E dag̃ o'ju io'e. Wurũrũ.
—G̃udup'a'in pukto oya'o--g̃uto o'e io'e.


###179


Potok. G̃udup'a om. Wurũrũ. Jay G̃uduptip pe io'e. Õõõõ. Bonmaku bio ibut. Kiiiih.
—Tãh! Bio'in puk ojowuy--g̃uto o'e io'e. 
Jexekay'ũma io'e. Bodem'ũma g̃u ag̃oka. Jedukduk'am o'yamuy io'e. Pereh.
Porog̃xik. Xiiih. G̃uycoi xenmaku. Keremuwatpu daxiyũ io'e. Ma ma ma ma ma ma. Ajẽm ip io'e.
—Tãh! Wuyjuyũ omubokay'ũm--o'e io'e. 
Xiiih. Jay. Oajẽm ip g̃udup tiotpe io'e.
—Ajo suja?
Taburut. Tuktuk'a be. Ak. Xik. Peresoatpu io'e. Xiiiih.


###180


—Ah! Peresoatpu acã--o'e ip io'e. Ocektom ẽn, Peresoat! o'e io'e cebe io'e.
—Ha'a. Obu'u'i'ũma.
Cekay ip oõm io'e. Pereh.
—G̃udup'in eju'uk, Peresoat.
—Ma--o'e io'e.
Wurũrũ. Apũũũn. Jeuap kudadam.
—Ũhũhai. Ũhũhai.
Iwayway ip io'e.
—Pẽn cit ẽn ẽm i, Peresoat?
—Tot'ug̃ õn--i'e'em io'e.
—Imẽn g̃u mo baybay bit tot'uk'ug̃. Cog̃. Eyopmude.


###181


Weg̃. Tak'ũ. Yopmudedem io'e. Ka'ũmg̃u g̃udup'a.
—Imẽn g̃u--i'e'em ip. Asumẽn.
Wẽg̃. Tak'ũ. Yopmudedem ip io'e. Dooooh. G̃udup'a. Buo. Kere i'ũm tak e'em aypapa'ũm'ũm.
Iap kadi Keremoatpu ibutet io'e.
Waram. Duuuuuooo. O'yamudu io'e. O'yamududu ixeyũn ma. Pereh. Cepag̃akom o'g̃ug̃eg̃e ip io'e. Ceweg̃ũn. Pereh.
—Ijoce mabuk eg̃uy, Peresoat--o'e ip io'e. Baybay buk ocetakoy.
—Ha'a--o'e io'e.

###182


—Ecenapõn g̃u duku juy! Ijocen ma juy eg̃uy! 
—Hm hm--o'e io'e.
Xiiiih. Pa'ũm pa'ũm. O'ju ip io'e. O'ju ip. Dexexe.
—Peresoatpu etakoy ocektom--jebay be o'e ip io'e. Iboce omuy-g̃uduptip pe.
—Ma.
Xeku a'g̃u o'ju ixe dak io'e. Wurũrũ. Ixe dak ejẽm ma pa'ũm'ũ'g̃u io'e. Pibododom ya'õpararuuuu.
Imẽneju ixe dak o'jenapõn. Iboap a'ĩjojom puye ma ixe dak iparara o'e io'e. Imẽneju o'jewede jedukduk'a bewi.


###183


—Pẽn acã su'e omuyku? 'ũ'g̃u da'i'in ajẽm--io'e pibododom:
Ijodi Keremuwat
Ijodi Keremuwat
Keremuwatpuuuu bit
Jeg̃uybunuy jojoan i'e'em io'e.
Oooooo jebubut'uk kug̃. Oĩ xĩg̃ xĩg̃ xĩg̃. Oi xĩg̃ xĩg̃ xĩg̃.
—Peresoat!
Ka'ũmg̃u Peresoatpu io'e.
—Ijoma, odõp--g̃ũg̃ũg̃ũn io'e.
Ijoma, odõp i juy ece'in ma a'g̃u ixe dak o'e.


###184


Imẽn ma o'ju io'e tomudukopi. Jay. Taburut. Tuktuk'a be. Ka'ũmg̃u. Korere. Ikudadam io'e.
—Ibug̃ũnaku osunuy--io'e.
Weru. Xik. Xiiih. Ijojom ma ixe bit. Itabẽg̃.
—Eeeeei! o'e io'e. Jewekadasasat mo ka enaxeg̃ebitbit bio kudadam jekuku, Peresoat--o'e io'e.
Pa'ũm. Ibocewi bit uk'a kay o'ju. Uk'a kay'ũma dak jexem o'ju io'e. Wururu. Witõtõ...iõhõyũ enapõnpõnyũ witõyũ io'e.
—Witõyũ buk ojowũy--io'e.


###185


Potok. Wurũrũ. Jay. Ita'ũm sube witõ. Ak'ũma o'e ip io'e. Wũywi ma.
—Ah! Baybay acã.
Cekay ã ip o'jedau io'e.
—Eykarey, witõõõ! io'e.
Pã pã pã pã. Jeõhõyũ o'yaokaka. Bidot. Wurũrũũũũ. Jexem io'e. Iboce ceawa wa io'e. Ijuap wa io'e:
”Bio'in puk otũnpu'uk, oak”
i g̃ug̃ũn, oktak.
Karojorebu be dujowan eju ma


###186


i'e'em io'e. Ibon ma cetõn. O'tõn ma io'e. Imẽg̃ap ma ip aki dag̃acat ma ka'ũmpapap ma bekitkit aki dag̃. Ibeayũ ma o'tobuxik.
—Teku a'g̃u jexem--o'e ip io'e. G̃ebujeg̃u ceawa o'tõn cĩcã io'e. Ipi jĩjãn ma o'e cekay. O'je'awero ip io'e.

—Omuy'ũm acã eyju! G̃ebuje ma'g̃u kuy io'e omuy'ũm acã eyju.
Te'opi ip io'e. Te'owaru puca dag̃ oeku buye.
Kuyaje ceawa osunuy ceporoda'uk'ug̃ io'e.


###187


Puuuuxik. Ceg̃. Xere g̃u poro cedag̃ g̃u io'e. Kiiiih. Xere g̃u koapat tũybut io'e. Ta'at'at'ibit kuy ibeg̃beg̃at o'ta'at'at'at. Imẽnpit o'jekawẽn. Iboap o'g̃uwẽn. Jekuap, tip tag̃ jekuap o'g̃uwẽnuwẽn. Ibeat soat o'g̃uwẽnuwẽn pit. Xet.
Kuyaje g̃oku ceawa o'g̃upak io'e coko'am.
—Jemupak õn, tapu--o'e io'e.
Imuy'ũma.
—Jemupak õn.
—Ha'a—o'e io'e.
O'g̃upak coko'am. O'g̃usurun ma. O'jesuru io'e.
—Aya! Aya! Aya! Omuy'ũm acã ẽn, oak! Omuy'ũm acã ẽn, oak!


###188


Daosuw ma oe'ũ io'e. Pog̃. Tõh. Juuuuh.
G̃ebujeg̃u Keremuwatpu kay o'ju. O'juan. Ũm. Iboce oi'ũm.
Iburũn ma boku.


###189


Wawdadibikabuk
Amánsio (Biboy) Cabá

Wawdadibikabuk. Kuyat Wawdadibikabuk. Caboro'a g̃u ibutet--Wawdadibikabuk--Wawdaduk wat. Ijoxũn ma opop Wawdadibikabuk. Bekitkit ibu'u Wawdadibikabuk pe. Ibu'u e musom. Wako'orebu oajẽm. Wako'orebu oajẽm.
G̃ebujep kabibuk pe oexe. Ka'ũmg̃u wuyjuyũ. Soat ixeyũ ku dag̃. Ixi acã uk'a be. Dexe. Oexe.
—Paj eh!
Wũnpoh. Jedaruk o'jomõg̃.


###190


G̃ebuje ũrũ be o'jepo. Tuk. Dayok dayok dayok ũrũ be.
G̃ebuje ayacat o'e:
—Bekit! Abu uksa be oexe? Asubit'ũm kuka ejojo.
G̃asũ bekicat o'ju. Xĩg̃xĩg̃. Yaypan g̃u. Bocemaku. Cug̃. Uksa'ip eju. Itabẽg̃. Powatwat cucum.
—Pstuuuh!
G̃ebuje o'e:
—Taypu, juku--io'e. Eg̃usop.
—Ap! Ũ'ũ. Puybit g̃u teku.
—Puybit teku ag̃okayũ kay bit. Tã. Dawsuw, bekicat! Oe eg̃usop!


###191


—Ũ'ũ! Puybit g̃u teku.
—Puybit beku ag̃okayũ kay bit!
G̃ebuje o'e:
—Eõm, bekicat!
Beku. Tumũntata o'tabu daxa daxik.
—Eõm! Ebu'u dak ẽn dodon.
Wun. O'joxik. Tãg̃. Yakpida be. Wũn. Buruk'ũ bekicat.
G̃ebuje o'e wara'acat:
—Ak ece! Wako'orebu bekicat o'yaoka!
—Pu?
—Boku. Kuy ce'ũ.


##192


G̃ebuje ip o'e:
—Ãg̃ puk cebay buk jexe. Cebay exe buje juy ag̃uwẽn. Cebay exe buje juy ag̃uwẽn.
Wiririk wiririk wiririk kaxi.
G̃ebuje oexexexe ip. Ku dag̃acat oexexe.
G̃ebuje ip bekicat o'g̃uwẽn.
—Ak ece! Boku bekicat'ũm.
Cebay g̃u oexe imẽnpit--wara'at ma.


###193


—Ak ece! Boku bekicat'ũm.
—Abu o'yaoka?
—Wako'orebu o'yakpida'abug̃. Ocetabun o'yakpida'abug̃.
—Ajom o'yakpida'abug̃?
—Daxadaxig̃. Imẽnpit a'g̃u bekicat o'jenapõn ma. Wũybi ma juk o'jewũn. G̃ebuje juk Wako'orebu o'jewajuy ũrũ be. Kay. Wako'orebu bit ka'ũma ma bekicat akpida'abun am. Wakoorebu bit i'o am acã xipat.


###194


Warara'acat wuyjuyũ oexe. Imẽn ma soat wuyjuyũ mukũyjojom: ”Wako'orebu bekicat o'yaoka”. Wara'at oexe. ”Wako'orebu o'yaoka”. Wara'at oexe. ”Wako'orebu o'yaoka”. Wara'at oexe. ”Wako'orebu o'yaoka”. Wara'at oexe. "Wako'orebu bekicat o'yaoka".
Ipi tẽg̃ kaxi o'e. Ipi tẽg̃ kaxi o'e. Bitku. Três horas o'e kaxi.
G̃ebuje o'jenapõn bitku Wako'orebu.
—Acã buk õn ijajam.
O'jenapõn. Oeku. Aripit. Darem ma io'e. Tuk. Ũrũ be. Puxerewun. Ag̃okatkat o'jẽm. Cebay g̃u dak--wara'at ma.


###195


—Ajẽm tu, Wako'ore?
—Hm hm--i'e,em.
Wara'at'a bewi ma ixe o'jẽm io'e. Oajẽm.
—Kah.
Purewuh. Wara'at ma. Xĩg̃xĩg̃xĩg̃xĩg̃. Jay. Uksa e be akpig̃ bekicat'ũm.
—Tõh! Acã jopku bekicat'ũm oe'ũ. Ite du? Aaaah! i'e'em.
Wako'orebu o'e:
—Ite bekicat omusũsũn. Oajẽm puje, teku oe'ũ.
Tiikap. Dexe. Iboce--uksa be io'e.
—Ajẽm tu, Wako'oreh?
—Hm hm--i'e'em. Oajẽm.


###196


Ibũrũ em pima ma xeku o'jenapõn io'e. Xepxep wuyjuyũ o'jẽm.
—Acã buk õn ijokjog̃.
G̃ebuje o'ju uksa nõg̃pi kadĩ io'e. Xĩg̃xĩg̃xĩg̃. Bocemaku o'jenapõn io'e. Wuuuut. O'jepa'ũm. O'jenapõn jeka be io'e. Pa'ũm. O'jepa'ũm. Jeka be. Oexe Daybi ka be. Daybi ka be oexe io'e. Ibodi osunuy.


###197


G̃ebuje wuyjuyũ ka iwatwat oexexe.
—Wako'orebu ocekpot o'yaoka!
—Wako'orebu ocekpot o'yaoka!
Soat wuyjuyũ o'jekawẽn io'e. G̃asũ bit Wako'orebu ka'ũma ijomaap. Ijomaap ka'ũma ma. Iwadip tak ya'õpicũg̃ io'e.
—Wako'orebu g̃asũ ijoma jajẽm jewe'o acã. Titim Wako'orebu oap. Wako'orebu oap titim.
—Kah.
Xet. Xet. Xet. O'ju ip io'e. Takoy ip o'ju io'e. Ibabi karodap mug̃em. Wako'orebu itaybit karodap mug̃ẽm.


###198


Ibocewi o'ju ip. Dexeh. Oexe ip io'e.
—Edakoy ojot, Wako'oreh! Edakoy ojot.
—Peg̃ãm?
—Ka'ũma. Karodap mug̃eãm. Wũy ma opop karodap--tap mug̃eg̃e'ũmat.
—Ka.
O'ju.
—Oju karodap mug̃ẽm. Tapararak'ũma buk ma karodap--i'e'em Wako'orebu io'e.
G̃ebujep cucum. Kuyaje io'e:
—Bekitkit! Ibug̃ũn e'em io'e. Oeju buk aju. Karodap atapmug̃e. Ibiat tag̃ ma wuyekõnkõn put pen. Soat ade--da'o, karibe--soat ma ade!


###199


—G̃a'a! cewejuacat--Wako'orebu ejuacat io'e.
Ade wuyjuyũ kuyaje dodon ip io'e. Wuuup. Dexeeeeh. Wawdadi ka be. Wawdadibi ka be. (Wawdadibi ka ikabutet.) Iboce dopdom ip dooooh wuyjuyũ. Ade wuyjuyũ Wako'orebu ejuacat--io'e.
—Tãh.
G̃ebuje e'em ip:
—Pẽn cit ace'e?
Dawsuw ma'g̃u ip ibiwawẽmwẽm.
—Apẽn ace'e?
—Iye! Iba'ore toto. Wuyjuyũ aoka g̃ug̃ũn. Perẽg̃. Yaoka g̃ug̃ũn wuyjuyũ.
—Ap! Iba'ore g̃u. Imẽn wũy be xipat.


###200


Ma'g̃u iba'arem wuy be.
—Koooh. Imẽn kasũ ace.
Cucum. Ka iwat cucum. Bũrũku ka iwatwat io'e: Ig̃uybubõnbõn ka iwat; Ajepirẽmpirẽm ka iwat; Suiresuire ajore ka iwat; Sa ajore ka iwat. Burũku ka iwatwat io'e.
G̃ebuje e'em aoyũ be: (Ibug̃ũn cucum katpuje.)
—Aoyũ, musuda epetabu Wako'orebu o am. Titim Wako'orebu ajo'o'o.
—Acã.


###201


Cucum ip io'e soat aoyũ. Ibiat mujurũg̃rũg̃ ip io'e. Wako'orebu oap ojuy io'e. Iboap kabia.
G̃ebuje karodap mõg̃mõg̃ ip io'e. Pereh.
—Teku ekapikap, Wako'orebu.
—E.
—Teku ekapikap. Temug̃eãmku juk oceju enomuwã.
-Ma.
—Bekitkit! Jopku wuyekapikap. Ijop mug̃ẽm cuk ajot. Wara'at pig̃'ũma juk ajot--karodap mug̃ẽm--i'e'em jewejuacat pe io'e.
Tapmug̃eg̃ẽm ip io'e. Mug̃ẽmug̃ẽẽẽẽh.


###202


Onze hora bima e'em io'e:
—Ayajok puk, Wako'oreh. Pere'i buk ekapikap.
—Kah! Iboce mabuk, bekitkit--i'e' em io'e.
Soat muohom jewejuat pe.
—Ayajok puk.
Soat wuyjuyũ o'ãy io'e. Ipidase Wako'orebu io'e. Jodiku wuyjuyũ koap, kanomum.


###203


G̃ebuje wũy kay cucum ip. Yakodipayũ cucum wũy be. Cũg̃ cũg̃ cũg̃. Uuuuup. Jereg̃. Mumumumumumu wuyjuyũ io'e. Kop. Bomaku wuyjuyũ koreren io'e Wako'orebu ipidase. Ajokjog̃. Iba'ore. Iwũy'ũm iba'ore. Ajokjog̃ ip. Pereh.
—G̃a'a!
Ibit ma o'ju io'e. O'jowũy'ũma ip. Iba'ore. Iwũy ojuyacat o'jepit ma. Dexeh.
Kuyaje kuy g̃uto jepin io'e.
—Jepin õn.
Iba'oren ma--imuycũ ba'oren ma. Pa'ũm. O'jepit. Waram...ibũrũ xet ma kuy g̃uto o'takoy ip.


###204


G̃ebuje ma xeyũku o'yaoka io'e. Pũg̃ em 
pimãn ma ip o'yaoka io'e. O'takoy ip Wako'orebu Wawdadibikabuk pe. Wawdadika ibutet.
G̃ebuje oexexe ip ade wuyjuyũ. Wako'orebu ejuacat karodap o'tapmuwẽn ip. Oexe.
—Ajẽm tu, Wako'oreh?
—Ũ'ũ. Oajẽm.
Jag̃epũg̃ maap pen ma a'g̃u e'em ip. Inaka ixe ma ipararaap tomuju e'em wuyjuyũ soat tojotjon. Dexeh. Wawdadibikabuk pe oexe. Kabiah. Kuyaje karodap mug̃eg̃ẽm.
—Bekitkit! Jopku karodap wuyekapikap. Ijop mug̃ẽm cuk ajot. Ijop ma wuyekapikam. Wara'at pit ka'ũma.


###205


G̃ebuje o'e cebekitkit acõõõõh. Soat ma karodap mug̃eg̃ẽm ip. Ipidase Wako'orebu io'e. Cebekitkit bomaku ibin io'e. Imẽnpuye iwũy ba'oren ma io'e.
G̃ebuje dak a'g̃u o'e ma aoyũ be io'e:
—Imẽn epe'e. Wako'orebu ajo'o'o. Titim ajo'o'o.
G̃ebujep pit o'e ip: 
—G̃a'a--o'e ip io'e.
Osodop ip. Onze hora bima io'e. Ajog̃ o'tujowat. Wũy be o'kop ip. Biiik. Iba'ore. Wako'orebu ipidase. Ade bekitkiyũ. Cebekitkit ade io'e. Cereg̃. Aripit. O'jepit iwũy ojuyacat. Dexe. Ag̃oka be o'jekawẽn ip.


###206


—Iba'ore. Em g̃u wuyju!
—Iba'ore! Em g̃u wuyju!
G̃asũ o'e ka iwat io'e:
—Ka'ũma. Iba'ore g̃u! Iba'ore g̃u! G̃asũ wuyju wara'at tag̃ ma em. Imu'ag̃uyba'arẽm xipat. Abu-xe opop karodap?
—Oxe opop.
—Oxe opop.
—Oxe opop, karodap.
—Kah. Bitku. Xipat. O'en ma imu'ag̃uyba'arẽmãm. Ãg̃ puk jexet.
Kabiah. Wuykabia ip.


###207


—Cum õn--Wako'orebu o'e io'e. Cum õn. G̃asũ õn cum.
—Ha'a. Eju.
O'jewemuwẽn ip io'e. Pereh. Jay. Wara'at tuk'a iwat oajẽm io'e.
—Wako'oreh!
—Ajo?
—Acã opop ewebeap tap, Wako'oreh! Acã etapu!
—Ap!
—Wuyjun ma buk aju.
—Ha'a.
O'ju ip io'e. Dexe. Uk'a be.
G̃asũ itayxi o'e.


##208


—Wako'oreh! Juku. Da'o epoyat. Eybi axik epoyat.
—Acã iba'oren ma, tu'ũ. Iba'oren ma. Obeg̃beg̃.
—Ap! i'e'em. Konẽk mabuk ece.
—Asubit'ũ. Konẽk mabuk kasu oce.
Xik. Da'o io'e. Da'o o'jo'o. Konẽk ma o'e io'e. Yopĩt ma o'jekõn io'e.
—Ibunũm puk--io'e. Otapu--io'e. Bunudapku--io'e. Tap ade'ũma karodap.


###209


Xerewun uksa be. Jay. Wara'at iwiwim. 
—Wako'oreh! Oxe g̃uto opop karodap, Wako'oreh. Ewebeap tap ma! Ijoce karodap mug̃eg̃eaptei. Ewebeap tam ma.
—Tãh.
—Acã etapu buk.
—Ap! Wuyjun ma buk atapu. Ibug̃ũn g̃u aceku g̃axin ma. G̃a'a!
O'ju wara'at'a ben ma--uk'a be. Cereg̃ uk'a be.
—Pajeh!
Puxik. Cẽg̃. Karodap.


###210


—Juku, Wako'oreh! Da'o epoyat cuk a'g̃u omuy--itayxi e'em. Eku da'o epoyat, Wako'oreh.
—Acã. Iba'oren ma o'e owebe.
—Ap! Yopĩn ma buk. Konẽk mabuk ece.
—Kah. Epeg̃ukop kasũ. Konẽk ma oce. Wũnxik. Da'o.
—Ojokõn. Yopĩt ma ojokõn.
Iba'oren ma. Xerewun.
G̃ebuje o'e:
—Cebekitkit cucum--io'e. Acã xeku Wako'orebu wuydujoan'ũma. Koap õn pit cum. Onũnpi oce.


###211


Ibeg̃beg̃ ip io'e. Ire g̃u ip io'e. Jekõnkõn ãm io'e da'om.
—Ijajam puk õn koap.
—Tãh. Õn tak.
—Õn tak.
—Õn tak.
—Õn tak.
—Õn tak.
Wara'at cucum io'e. Wara'at ma. Wara'at ma. Wara'at ma. Wara'at ma. Pũg̃pũg̃. Pũg̃pũg̃. Pũg̃pũg̃ ã ip o'e io'e. Xerewun. Wũntoreh.
—Wako'oreh! Oxe g̃uto opop tap. Acã etapu! 
—Ap! Ẽn ma buk etapu--io'e.


###212


G̃ebuje o'ju ka iwat. Wuyjuyũ muohom o'ju iboce bimãn ma io'e. G̃asũ wuyjuyũ'ũmg̃u o'e io'e. O'g̃ukũyjo ip io'e. Ebapũg̃ wuyjuyũ Wako'orebu a'õkayayũ io'e. Ebapũg̃ io'e. O'tujuõm ip io'e. Iboce bimãn ma o'e ma. Purog̃. Oõm.
—Pajeh! Cũg̃'i buk, Wako'oreh. Teje buk tuk'i darem ma. Ecejun g̃u. Wũy g̃u teku. Eyka ijasũn ma. Imẽnpit a'g̃u wũy g̃ũn ma. Bekitkit xeku wuyiwat. Apẽn suxeyũ je'e? Jomamaku oceju eywiwim--cuk ip o'e.
—Kah--i' e' em.
—Jaku a'g̃u da'o epoyat--ma'g̃uto io'e.


###213


—Ta. Iba'oren ma o'e owebe. I'o g̃ug̃ũn'ũma o'e owebe.
—Imẽn ma. Konẽk ma ece. Asubit. Xik ma epeg̃ukop. Konẽk ma ece.
G̃ebuje o'g̃ukop ip da'o. Wũnxik. Kobih kobih. Xepxep em ma io'e. Kirik'ãy. O'ãy. O'ãy ma'g̃u io'e.
G̃ebuje ixeyũ oajẽm io'e. Bitku. Oajẽm daruk kukayũ io'e. O'jekoyok io'e. Pl pl pl pl. Kuuh. Darukpu. Korepẽn i'e'em. Aaaak. Bodiku o'jeerot. Erot. Kedeg̃. O'jebocõg̃ io'e ip. Kedeg̃. Ibomãn ma o'jẽm io'e. Porewuuuh.


###214


—Xeku Deiwat.
Kedeg̃.
—Xeku Deiwat.
Kedeg̃.
—Xeku Deiwat.
Wuyjuyũ jojom ip. Cet ma. Ixe Ig̃uybubõnbõn io'e. Jeduk'a be io'e. Imẽnpit jedop mug̃eg̃ẽm ma'g̃u ixe io'e. Jedop mukũg̃ukũg̃.
Imẽnpit eju ma edaruk. Yukxig̃ ma io'e. Ak. Ibodi o'jeak. Ya. Pl pl pl pl pl.
—Xeku wuyjuyũ daudaum--io'e. Ace! i'e'em. Wawdaruk wat o'jeputmunapõn io'e.
—A'õõõõõh! Tarekam'ũma teku!
Wawdaruk wat o'jeputmunapõn. Hm hm.


###215


Ako! Jedaruk io'e. Ig̃uybubõnbõn. Pl pl pl pl pl pl. Tuk'a etako dag̃ daum cĩcã io'e.
—Omuykukuku'ũma ixiwa'a! Xeku Deiwat!
O'jewũn io'e. Puuuup. Jewũũũũn io'e. Bitku. Pl pl pl pl pl. Tag̃ yakpida be. O'top'at. Wũnburuk'ũ.
—Boku! Jedauuuuh! io'e, Ig̃uybubõnbõn io'e. Jay.


###216


—Ya'a kay ma õn pit.
O'ya'uk io'e. Kenẽg̃xik. O'ya'uk. Kurukoooh.
—Bokuuuh--io'e. Beku ag̃okayũ--io'e. 
Ya'a acã o'yadujupa’um Ig̃uybubõnbõn io'e. Kurukooooh. O'tujupa’um ip io'e.


###217


—Bokuuuh! Boku! G̃asũ g̃u titim epejo'o, Wako'orebu. Eyju bit ey'o juy'ũma--Ig̃uybu- bõnbõn o'e io'e. Õn'ũm pimaap, imukuap kuka eywebe.
Xeyũku o'jekapik io'e. Bitku. O'jo'o ip io'e. Kobiiih. Sarakti eju o'jo'o ip io'e. Ixeyũ o'ju ip io'e cebekitkit. Kop. Idibi be. Duuuuh. O'jup. Koooop. Imẽg̃ap ma oexe jeka be io'e. Dexe. Iwadip mubarẽmrẽm io'e. Iwadipdep daore ebay imẽnpit io'e. Dexeh. Cebekit oexe io'e.
—Pug̃ũn Wako'orebu?
—Kanomum ma omuyku.
Jekũyjojom g̃u ixeyũ o'jeput aoka iam.


###218


—Kanomũm ma omuyku. Wũy ma juk ocesuiwat. Karodap pupum ma juk ip. Aden ma juk tap pu'ũmat. Ocenũnpipin puye eju ma ocebu'un iwiwim. Ocebu'u ocesop ma'g̃u iwiwim. Dam'ũma dak a'g̃u ocesot. Imẽg̃ap ma ocexe.
—Kah--o'e ip io'e.
—Omuyku burut.
Kat. Ka'ũmg̃u. Kuyaje. Ka'ũmg̃u. Ka'ũmg̃u. Kuyaje ka'ũmg̃u. Yabucat o'g̃ucoy ip io'e. Ade Wawdaduk wat io'e. Taktak'ũma Wawdaduk wat osodop io'e. Ade jĩjã io'e. Três mil pessoas io'e Wawdaduk wat. Ade jĩjãap pe io'e. Kiyeeeey. Ade xet ma o'e.
G̃ebuje ikitpit o'e io'e:


###219


—Tãh. Owag̃og̃o jom apa õn. O'jewetayxida ma juk adi xeku--owag̃og̃o. O'jewetayxida'ũma owag̃og̃o--io'e oe'ũ i'ũm pe.
G̃ebuje o'ju io'e. Yabucat e bidase io'e. Dokoadip'a winabu soat em daxa bubum. Cug̃cuuuuh. Soat kabia ikitpit wiwim io'e. (Wakoburũn ikitpit putet io'e--Wakoburũn--Wako'orebu kitpit.) Xuuuuh! Osodot io'e.
—Owag̃og̃o jom õn--io'e. O'jewetayxida ma juk adi owag̃og̃o.
G̃ebuje osodot. Wũy'ũm ag̃oka etako jereg̃ yabucat daxa bubum. Cug̃. Cug̃. Daxa bubum. Wũy'ũm. Wũy'ũm. Jay.


###220


—Pẽn tu ẽn, yabut?
—Oweeeh! Ixe ya'õ! io'e. Oweeeh! Poma ẽn cum, taypu?
—Ka'ũma ẽn, yabut. Ijomãn ma õn. Owag̃og̃o jom ã ojot. O'jewetayxida ma juk adi. O'jewetayxida ma xeku--owag̃o i oce.
—Oweeeh! io'e. O'jewetayxida ije'ũm, taypu. Kuy duku Sa o'jo'o'o. Kuy Sa o'jo'o. Ig̃uybubõnbõn xe omuy ya'a.


###221


###222


Ibocewi ma o'jepit io'e. Yabucat tak o'jepit io'e. Waram o'ju'ũma daxa bubum. Imukũyjojom acã io'e. Wa. O'jepit. O'jepit io'e Daybi kay. Dexeh. Oexe ixe kabian ma io'e. Aiyaaaaah! Uk'a be wa io'e. Wawa ip iĩxĩt io'e.
—Abu sue wa? io'e, Daybi o'e. Abu sue wa? Ka'ũma du e?


###223


—Wakoburũn.
—Apẽn o'e?
—Ka'ũma.
Mẽnku o'jekawẽn ip io'e.
—Epetakoy--io' e, Daybi o'e. Epetakoy. Ijoce jekawẽn. Jesaw'a be g̃u eku tõtõn. Ijoce jetõtõn. Ijop wuyesaw. Uk'a bit ka'ũma man ma. Aoyũ duk'a ma'g̃uto uk'a bit--io'e Daybi, io'e.
O'tomuwã ip io'e. Dexe. O'jẽm uksa bewi io'e.
—Ajo du, taypu?
—Ka'ũma, ajot. Ka'ũma. Owag̃o'ũm o'jo'o'o ip io'e yabucat.


###224


—Poce o'jo'o'o ip? io'e.
—Boceku. Wawdaduk wat o'jo'o'o, io'e yabucat. Õn pit ka'ũma--io'e. Omucoy ip, io'e. Imẽnpuye õn emukũyjo. Omucoy'ũm pima, emukũyjo'ũma kajuk õn. Ẽn tak kajuk e'o'on ma ip--io'e.
—Kãh--o'e io'e. Imẽn jeedop ip--i'e'em, Daybi io'e.
—Iburũn ma ixe o'g̃uwẽn a'g̃u io'e. Ig̃uybubõnbõn xe omuy ya'a iap acã io'e cebe io'e. Iburũn ma io'e.
Aaaap. Kat. Kat. Kat. Kat. Kat. Katpuje io'e.


###225


G̃ebuje io'e jekipit e xeku Wakoburũn o'jat io'e. Wakoburũn e pidase o'takat io'e.
—Tapu! E kay õn. E kay õn. E'uk. Iburũ kay õn.
—Teku, tu'ũ. Boku oe. Ipidase etakat.
-Ma.
Kacuuuuk. Wakoburũn o'takat io'e--Wakoburũn e--jekipit e.
G̃ebujep o'e cebe io'e:
—Wakoburũn!
O'tujowat e io'e. Yoba'a be o'jomõg̃ io'e. Wũnpoh. Jebin cĩcã Wakoburũn o'ju io'e. Xĩg̃ xĩg̃ xĩg̃ xĩg̃ xĩg̃. Wuyjuyũ ag̃ Wakoburũn kay io'e. Xerewun. Uksa diotkay oõm io'e--Daybi kay io'e.


###226


G̃ebuje o'e io'e:
—Daybi!
(Ibuten ma o'e io'e--tapu i ka'ũma io'e. Daybin ma karo Daybi. )
—Ajo?
—Ka'ũma. Juku wuye--io'e. Juku wuye. 
—Tãh. Tejeku xik'i.
Xik. E o'jomuy yoba'a be io'e. Yoba'a be o'jomuy io'e.
—Daybi! io'e i'e'em.
—Ajo?
—Okipit ajat. Okipit ajat. Ibu'ũm pimap, omutabun'ũm ẽn.


###227


—Pẽn ece etabut'ũm, tu'u? Etabut'ũm iba'oren ma!
—Wawdaduk wat okipit o'jo'o'o--io'e--okipit wara'at, Wakoburũn o'jekawẽn. Sa ajore o'jo'o'o--io'e. Imẽneju okipit ajat. Ig̃uybubõnbõn xe omuy ya'a.
—Imẽn ace! Imẽn ace!
G̃ebujen ma:
—Bekitkit! Kuy! io'e. Jomaku epesot!
(Acããããh! Ade jĩjã wuyjuyũ io'e. Xere'ũma wuyjuyũ io'e. Daybi ebekitkit--Daybi--Karodaybi ebekitkit io'e.) Mũg̃ wuyjuyũ io'e.


###228


—Bekitkit--io'e--ekipit ajat. Wakoburũn kipit ajat. Sa o'jo,o'o--io'e. Ig̃uybubõnbõn xe omuy ya'a--io'e. Wawdaduk wat o'jo'o'o. Titim ip o'jo'o'o--io'e.
—Kah.
—Kuyaje buk wuyju ijocen ma. Kuyajebusu wuyju cum. Soat puk epeg̃udim. Eyedarukpu epesubumuysun. Daruk tak ka'ũma ipũnpũg̃at. Isuat ma daruk.


###229


—Acããããh! io'e ip.
Kuyaje ajo mug̃eg̃ẽm'ũma ip--op mudipudim ip io'e. Kah. Icokcok ip o'e io'e. Kat. Kuy o'jepere ip io'e.
G̃ebuje ma ixe o'e io'e:
—G̃a'a! Bekitkit, jomaku epesot waram. Jomaku epesot.
Duooooh. Wara'at ma e o'tujujẽm io'e. Bak'ũ. Edig̃ o'om wuyjuyũ.
—Taypuh!
—Ajo?
—Ajo jexeap ẽn?
—Ka'ũma, ajot. Õn pit ka'ũma jexeap ma. Jexeap ako õn.


###230


(Way'adup cexeap.)
—Tõh! Jomaku eju.
Bodikuju mujujum.
—Pãm õn, taypuh?
—Õn tak, ajot. Ojexeapkẽrẽ õn pit. Xeeeh. Jexeap aku õn. Batku. Warẽmtag̃ jexeap ma õn.
Itaybit g̃u jejexeam io'e.
—Kah. Jomaku ejot. Pãm õn, taypuh?
—G̃obeku õn. õn tak, ajot. Õn tak ojexeapkẽrẽn ma.
Ajo jexeap a ẽn--biatku soat ma ip o'g̃uwẽn io'e. Ka'ũma jexeaptipat. Ka'ũmãn ma io'e. Soat pe wuyjuyũ be e'em:


###231


— Soat wuyjuyũ jejexeaptip g̃u--io'e. Ka'ũma.
Ixeyũ jexeaptipayũ wũy ma io'e. Ibug̃ũnmaku'ũm. Ixeyũ o'g̃u'ũm.
G̃ebuje o'e cebe io'e:
—Pãm ẽn, taypu? io'e.
—G̃obeku õn. Õn pit, ajot.
Xik. Cexe io'e.
—Ajo jexeap ẽn, taypu?
—Õn pit kaypacap g̃u, ajot. Kapapap õn. Pukorawpikpik cexeap õn.
—Kah. Joceku ejot.
—Pãm ig̃o?


###232


—G̃obeku õn.
Xik ma'g̃uto.
—Ajo jexeap ẽn, taypu?
—Õn pit kaypacap g̃u, ajot. Xe jexeap õn pusurukaw jexeap.
—Kah. Joceku ejot.
Xepxep o'e ip.
—Pãm ẽn, taypu?
—G̃obeku õn.
Xĩg̃xĩg̃. Xik.
—Ajo jexeap ẽn?
—Ka'ũma. Õn pit ojexeaptip. Weri jexeap õn.


###233


—Kah. Joceku ejot. Pãm ig̃o?
—G̃obeku õn.
Xĩg̃xĩg̃. Xik.
—Pãm ẽn, taypu?
—Õn tak ojexeaptip, ajot. Cũg̃cũg̃ jexeap õn.
—Kah. Joceku ejot. Pãm ig̃o?
Xik. Wara'at ma.
—Ajo jexeap ẽn, taypu? Ajo jexeap ẽn?
—Ka'ũma. Õn pit ojexeap. Suiresuire jexeap õn.
—Kah. Joceku ejot. Pãm ig̃o?
Kuy oi'ũm ip.
—Õn pit.
Xik.


###234


—Ajo jexeap ẽn?
—Õn pit ka'ũma, ajot. Kapapap õn. Og̃ug̃e boren ma. Waremuco jexeap õn.
—Kah. Joceku ejot.
Iburũn ma io'e. Pũg̃põg̃bi ma wuyjuyũ io'e. Ibacaayũ io'e.
—Kuyaje wuyju cum. Kuyaje wuyju cum. Wuyda ejukuk--Wakoburũn pe o'e io'e. Wuyda ejukuk. Bitekabẽg̃ku.
Wuyda o'jat io'e. O'g̃ukabek.
G̃ebuje o'xet ip. O'ju ip io'e. Osodot ip. Osodot ip. Wũy'ũm Sura'ip tabudidi'a be io'e. Sura'ip tabudidi'a be ip o'jewaje.


###235


G̃ebuje dak imẽn ma io'e. Jejexeap cucum ma ip. Ka'ũmg̃u'ũma. Ka'ũma jexeaptipat. Ka'ũma ixeyũn ma. Pũg̃põg̃bi.
G̃ebuje osodot io'e. Katpuje--cinco hora bima io'e. Bitku. Cinco hora bima oajẽm ip io'e Dokoadup'adi be. Dokoadup'adi be cinco hora bima oajẽm ip.
G̃ebuje ixe o'g̃ubararak ip. Wakoburũn a'g̃u o'g̃ubararak ip wuydam io'e. Soat--topa, tabixee, sui--soat ma io'e. Ka'ũma itek--ka'ũma io'e. Itek'ũma ixe io'e.
G̃ebujep o'g̃uju ip io'e.
—Eju--io'e. Juku. Ejukuk.
Wa'e o'ya'emubararak ip io'e. Murada o'tamõg̃ ip cebe--wa'e be io'e. Cetũg̃tũg̃tam o'e. Cetũg̃tũg̃tam o'e g̃ebuje io'e.


###236


###237


G̃ebuje ijodiwi o'ju Wakoburũn. Ijodiwi 
io'e korẽrẽn. Ijajajaayũ o'ya'õdobuxik io'e. 
Tamudikopi jeda'i'i'in io'e.

—Ma! Ixe io'e.
Macuuuuuh! Jay. Oajẽm io'e.
—Obuyxih! Acã eku Deiwat jexen, obuyxe. Deiwat eku jexen.
—Pomawi?
—Jomawiku--wuydukpin ma--Wawdaduk pi--i'e'em io'e.
—Ap! Obuyxeh, Wawdaduk pi ba'oren ma! Wawdaduk pi ba'ore!
—Ap! i'e'em ip. Iba'ore'ũma.


###238


—Asubit! G̃uyjom ma jetabun. Asubit! A'õpicũg̃!
—Ma! Icemãn ma! io'e. Jeda'i'i'in Wakoburũn, io'e.
Jeda'i'in Wakoburũn. Wũy'ũm. Aripit. O'jepit ip. Dexeh. Uksa be. O'jekawẽn'ũma ip io'e. Dexeh. Oexe ip uksa ben ma.
G̃ebujep:
—Aypaah! A'õpicũg̃! Eku Deiwat jexem wuykay!
—Pomawi?
—Jomawiku. Wuydukpin ma. Wawdadukpi! i'e'em ip io'e.


###239


Soat itabut g̃u io'e ip. Ka'ũman ma! Itabut'ũm a'g̃u ip io'e je'uap kay. Ka'ũma ip. G̃ebum g̃u ip Wako'orebu'ũm oap kay.
—Asubit--i'e'em io'e. Tenmaku da'i'in--io'e.
Soat mug̃eg̃ẽm jeda'in io'e. Ibo ceda'i io'e: 

Ĩbit eju muporomo
Ĩbit eju muporomo
Okipit omuyxeyxey
Okipit omuyxeyxey
Waroroxeaway
Waroroxeaway
Yadapu wedeg̃wedeg̃ wexey
Yadapu wedeg̃wedeg̃ wexey.


###240


Ĩbit eju muporomo
Ĩbit eju muporomo
Okipit omuyxeyxey
Okipit omuyxeyxey
Waroroxeaway
Waroroxeaway
Yadapu wedeg̃wedeg̃ wexey
Yadapu wedeg̃wedeg̃ wexey
Yadapu coraidiiiip
Yadapu coraidiiiip--bay! i'e'em.

—Bitku! Eku Deiwat, obuyxeh--i'e'em io'e. Wuydiohom teku!


###241


G̃ebuje oexe io'e. Oexe g̃ebuje ĩo'e. Ibon ma ceda'i io'e soat pe e'em--Waroroxe be e'eam--Wasa'irewayway be e'em--Cojoda be e'em--Waro be e'em--soat pen ma io'e. Ixeyũ e'em ”tah!”.
—Ixeyũ acã itabut wuydiohom teku, obuyxi--i'e'em io'e. Omuyku teku wuyjuyũ kuyaje.
Osodoooot! Da'i'i'im io'e mẽnku--kutug̃ kutug̃ kutug̃ kutug̃ kutug̃ kutug̃ kutug̃ kutug̃ cemureka io'e.
G̃ebuje ixeyũ o'jedau yakiri'a'a kay io'e. Xĩg̃ xĩg̃ xĩg̃. Jay. Joceku o'yaixik ip ijasũn pima io'e. Huruuuuuh. O'jojojo ip io'e. Ixeyũ itaybit Wakoburũn io'e.


###242


G̃ebuje o'e:
—Abu ite xe'e, obuyxi? ĩ'e'em.
—Iye! Abu xe'e teku? Oxe bit teku abu'ũma. Wakoburũn teku. Wuydiohom teyũku. Wawdadukpi teku wuydiohom--io' e.
G̃ebuje o'jecũg̃ io'e. Cũũũũg̃. Wakoburũn o'jecũg̃ io'e.

Ijoce poro adi
Ijoce poro adi
Ijoce poro adi
Okipit omuyxeyxey
Okipit omuyxeyxey
Waroroxeaway
Waroroxeaway
Yadapu wedeg̃wedeg̃ wexey--i'e'em io'e.


###243


Imẽneju adi okipit omuyxeyxey--i'e,em io'e. Yadapu wedeg̃wedeg̃ adi wexey'in ma'g̃u--i'e'em io'e. Imẽnejun ma jeda'i be e'em io'e.
—Bitku, obuyxe!
—Bay! i'e'em io'e.
—Pã. Pã--i'e'em.
—Kuy ixeyũ warara'acat oajẽm--io'e, ixeyũ e'em ”bay" i bima--io'e. Operẽg̃ pit paci. Operẽg̃ pit paci. Jeperẽg̃ pupum xeyũku--io'e.
Imẽn ma ip bokun ma--da'i kug̃ ma io'e. Ibo jeda'i'i'in g̃ebuje io'e. Soat mug̃eg̃ẽm io'e. Soat eda'i--Waro eda'i, Waroroxe, Wasa'irewayway. Kaxima dag̃...kaxima dag̃...kaxima dag̃...kaxima dag̃...kaximadak pe o'e io'e.


###244


G̃ebuje o'e--bitku ũrũ be o'e bitku:

Apoce ocẽbodoy
Apoce ocẽbodoy
Apoce ocẽbodoy 
Apoce ocẽbodoy 
Buy yokyok pe 
Buy yokyok pe 
Cojoda buy yokyok pe 
Buy yokyok pe, Bay! i'e'em io'e.
—Pã--i'e'em. Ce'ũ pinayũ io'e, iboyũ e'em. Operẽg̃ pit aci--i'e'em. Operẽg̃ pit aci--i'e'em. Iboyũ io'e.
Pũg̃ põg̃bi ma wuyjuyũ io'e. Bokug̃ maaah. Ibon ma ceda'im io'e.


###245


G̃ebuje io'e jekipit'ũm tao be i'e'em:

Tao bit etaõdojot
Tao bit etaõdojot
Tao bit etaõdojot
Tao bit etaõdojot
Okipit'ũm taõ bit
Okipit'ũm taõ bit
Barũg̃ i oce--i'e'em io'e.

—Iba'arẽm'ũma a'g̃u--i'e'em io'e. Wuyjuyũ xen ma--io'e.
—Tao--io'e i'e'em ip. Batku puybit tao--io'e. 
Akoooh. Wũndoooh. Cewa'e be. Abitoreeeh. Duoooh. Tao daowun io'e. Jabig̃e bin ma wuyjuyũ g̃uyba'arẽm io'e. Hm hm. Jabig̃e bin ma io'e.


###246


Tup rewayreway
Tup rewayreway
Wapurũm rewayway be, i'e'em io'e. Wuyjuyũ muyxexen io'e.
Tup rewayreway acã
Tup rewayreway acã
I juk acã õn jewexan pima
I juk acã õn jewexan pima, bay--i'e'em io'e. Operẽg̃ pit aci. Operẽg̃ pit aci--i'e'em.


###247


G̃ebujep o'ju uksa kũmpi dag̃ io'e. Bomaku ag̃ io'e. Jekipit'ũm'a kay io'e. Yoba'a be ixe xiiih. O'jeda'i'in io'e tumurukop ibo kug̃ ma--da'i kug̃ ma, da'i kug̃ ma, da'i kug̃ ma, da'i kug̃ ma. Onze hora o'e io'e bitku. Onze hora o'e io'e.
G̃ebuje o'e io'e:
—Soat wuyjuyũ o'xexet. Pũg̃ ma osodop itabẽg̃ io'e. Pũg̃ ma wuyjuyũ osodop itabẽg̃ io'e. Mũg̃.
G̃ebuje o'jeda'i'in io'e. Mudi eda'in o'e io'e

Okapkam juk acã õn
Okapkam juk acã õn
Okapkam juk acã õn
Okapkam juk acã õn


###248


Xirixiri dag̃
Xirixiri dag̃
Oeku xirixiri dag̃
Oeku xirixiri dag̃
Kapkapat ig̃u ma õn
Kapkapat ig̃u ma õn
Operẽperẽg̃ operẽperẽg̃
Operẽperẽg̃ operẽperẽg̃, bay--i'e'em io'e.

Ka'ũmg̃u. Kuy wuyjuyũ ixet. Waram o'jede ibon ma io'e:

Og̃ug̃u mo jekuat
Og̃ug̃u mo jekuat
Og̃ug̃u mo jekuat
Xirixiri dag̃
Xirixiri dag̃


###249


Oeku xirixiri dag̃
Oeku xirixiri dag̃ 
Kapkapat ig̃u ma õn 
Kapkapat ig̃u ma õn, bay, bay. Ka'ũmg̃u. Ka'ũmg̃ũn ma o'e wuyjuyũ. Soat ixet. 

G̃ebuje o'e io'e bik...wa'e o'yaemuymũg̃ jekũm'a eju iat tarag̃ iap puxim.
—Ojeerot--io'e.
Mũg̃. O'jemũg̃. Erot erot erot. Jay. Yoba'a kurukuuuuh. Bodiku o'yabu io'e. Uksa'ip tiotag̃ o'jẽm io'e. Ixe pũg̃ ma osodop itabẽg̃ io'e. Cuuuh. Etaburut. Ixe o'jetaburut ma. O'ju io'e.
—Aypapaaah! Eyetabẽg̃! Wakoburũn xeku eybut'a o'yadujupa’um!


###250


Puaaaak. Ig̃uybubõnbõn io' e.
—Tõõõõh!
Poroxok'ũ. A'g̃u o'jedau ip io'e. Pl pl pl pl. O'jenapõn cĩcã! Põõõõm. Tip'aroro be ixe. Tooook. Xik. Tõh. Kudaaaah! Kudaaah! Wuyjuyũ kuda dukaaaah. Ka'ũmg̃u. Tõõõh! Kuy o'ju Wakoburũn o'oam io'e. Ooooh ooooh oooiat'am. Ba'oreeeh' Jeba'ore io'e. Mũg̃. Wuyjuyũ io'e Tõõõh io'e.


###251


G̃ebuje ixeyũ bosusuuuuh o'ju uksa bicũg̃ kay io'e itaybicayũ.
—Bomaku wuyẽg̃rũ ajomũn, obuyxih. Bomaku wuyẽg̃rũ ajomũn. Õn pit obu'un ma obureyũ dop tapi'ajom. Omuyku teku wuyjuyũ. Imẽneju õn pit kuy oõm, obuyxih. Uk'a be õn tak, obuyxih. Obu'un ma op'ukpidoydoyjojom--i'e' em ixeyũ io'e.
Oap. Kabiah. Wuykabia ip io'e. Kabia wuyjereg̃jereg̃ pima oajẽm ip. O'jexexe kuy.
—Pajeh.
—Pajeh.
—Pajeh.
Pũg̃ põg̃bi ip io'e.


###252


—Tãh. Acã teku powatwat-~i'e'em.
—Iju ben ma acewekuk--i'e'em ip io'e.
Tuk tuk tuk tuk tuk. O'jetuktuk ip. Kuy ixeyũ oõm io'e. Kabisuksuk iwat oõm io'e. Ibocen ma ibo Ig̃uybubonbõn io'e, Sa ajore io'e, Suiresuire ajore, Ajepirẽmpirẽm ajore. Iburũ ma capitãoyũ io'e. Cecapitãoyũ io'e Wawdaduk wat--iecug̃cug̃apap io'e osodop ip. Jewedopakaykay ip io'e. Jedaruk ip kabẽg̃kabẽg̃'in ma io'e yukxig̃ ma io'e. Ebapũg̃pũg̃pũg̃ ã hop io'e. Ebapũg̃ hop wara'at eju. Iburun ma. Wara'at eju. Iburun ma. Ebapũg̃ hop. Ade g̃u hop io'e. Wapurũmtumt'a dak ya'õxamũn io'e. Kirik kirik kirik ma osodop ip. Osodop ip.


###253


G̃ebuje o'e jebureyũ etakay etapok io'e "iboce biman ma” iape. Dao ma ip o'kop. Nuooooh! Kuruk. Kuy daruk o'jat io'e.
—Jopku Deiwat!
O'jowuy ip Ig̃uybubõnbõn.
—Aiiiiyooooh!
—Jopku iwat! Dawsuw ma! Og̃uwedip--io'e.


###254


Sap. Hm hm. Wuyjuyũ kuy...iecug̃cug̃apap pit kuy oe'ũ'ũ io'e. Kuy ixeyũ bit oe'ũ'ũ. Kuy kacũg̃cũg̃'i ip hop kug̃ io'e. Daruk kay o'jedau ip io'e. O'jedau ip ixeyũ. Xĩg̃xĩg̃'i g̃ũg̃ũn ma xeyũku o'jeputaoka io'e. Daudaum ip io'e. Ka iwatwat o'jedau uk'a kay daruk kay io'e. O'jẽm ip. Jedaruk o'g̃u'ukxig̃.
—Jaku, Deiwat!
Ixeyũ dak ibit ma. Puuuup. Kedeg̃.
—Jaku, Deiwat!
Puuuup. Kedeg̃.
—Jaku, Deiwat!
Puuuup. Kedeg̃.


###255


—Jaku, Deiwat!
Puuuup. Kedeg̃.
—Jaku, Deiwat!
Puuuup. Kedeg̃.
—Jaku, Deiwat!
Puuuup. Kedeg̃.
G̃ebujep ip o'jewũn io'e.
—Asube g̃u, Wawdaduk wat--i'e'em. Asube g̃u ag̃okatkat!
Okuruk'abi, oap. Puuuuh! Beg̃beg̃.
—Bitku!
—Aiiiih!
Ba'ku.


###256


—Asube g̃u, Wawdaduk wat!
Puuuuh! Beg̃beg̃. Ba'ku.
—Asube g̃u, Wawdaduk wat!
Xeyũku o'ju io'e. Waremuco jexeap e'em cĩcã io'e. Daum aco'i'ũma a'g̃u io'e. Daum dau dau dau dau dau. Ixeyũ dak a'g̃u imẽn ma e'em:


###257


—Jaku, Deiwat!
Puuuup. Buuuucũg̃. Kedeg̃. Hm hm.
—Juku, Deiwat!
—Asubit g̃u, Deiwat! io'e.
Beg̃beg̃. Beg̃beg̃. Beg̃beg̃. Bomaaaakup kaxi o'ju io'e. Dez hora bima wuyjuyũ ade'ũma o'e io'e. Co'a yawe o'e wuyjuyũ'ũm'ũm. Doy o'e wuykag̃obi dag̃ io'e. Kieeeeh. Dokowadip'adi kay doy kopkom. Ixe kabiorẽg̃ toy jujuap ip io'e--Wawdadibikabuk watwat'ũm'ũm toy io'e. Xere'ũma wuyjuyũ oap ip io'e. Ade jĩjã. Co'a yawe ce'ũ io'e bomaku. Ikot pa'oren ma ip. Bomakuuuuup. Dez hora bima ixeyũ o'jewãwã io'e.


###258


—Weri jexeap o'g̃uxerek ip--io'e. Xedeeek. Oe'ũ g̃u--io'e. Bobarẽm ixeyũ jewewũywũy bima cucum ip Daybi kay--io'e--ipararaayũ--io'e.
G̃ebuje ixeyũ o'jekawẽn io'e.
—O'en ma, Wawdaduk wat--io'e. O'en ma. Jewemu'ũm eyju. Oceju bit...oceju bit'ũmg̃u ibocen ma oceju bit--io'e ip. Iboce biman ma o'en ma.
Iburũ o'e ip.
G̃ebuje o'jepit ip io'e. Bitku. Kuy ade jĩjã ixeyũ dak Wawdaruk wat o'jedau Daybi kay io'e. Duuuuh. Pãm io'e:
—Tõõõõh. Xere'ũma jeput'aoka ip, io'e.


###259


O'jepit ip io'e. Jay. Daybi kay. Wakoburũn pit o'jewejak g̃u. O'jun ma io'e. Kuy o'ju. O'o'am kuy o'ju io'e. O'ju ip io'e. Bitku. Kieeeeh. Xere'ũma wuyjuyũ o'ju io'e.
—G̃a'a--Daybi o'e. Acepit. Wuyju dak aceweik!
—Ha g̃u--io'e ip. Aceweik! Daybi ayaoka. 
Itaybit Daybim ip io'e.
—Iboce aju tipupu be ayakodip.
—G̃a'a--i'e' em.
Ade'ũma ip. Iburũn ma.
G̃ebuje o'ju ip io'e. Koap io'e. Puuu puuu puuup. Pooorewun e be. Teeep. Kuy ikap ip io'e.


###260


—Tupupu be! G̃a'a!
Abim. Porewuuuuuh. Ibo bi be o'jẽm ip io'e, Karaktibe be io'e. Pẽn. Iboce xeyũku...wara'at tag̃ o'ju io'e. Ebixirik tag̃ ip o'ju io'e. Poooorewuh. Ixeyũ kapkam Mukapaptipupu be io'e.
—Ijocen ma--io'e. Ijocen ma. Wũy'i jĩjã juy! Ade'ũma ip--io'e. Wũy'i jĩjã juy! Pũg̃ pit ayaoka! Daybi bit ayaoka!
—Ha'a--io'e ip io'e.
O'ju ip io'e. Ag̃uyba'ũma jereg̃ teyũnmaku io'e. Taktak'ũma oho'a i'e'em. Pl mm pl mm pl mm pl ig̃o oho'a io'e. Waaaah. Wuyjuyũ a'õ io'e. Kieeeeeh. Xere'ũma wuyjuyũ io'e.


###261


—Eyũkaaaaah! A'õcam teku jay! i ma'g̃u ip e'em. A'õcam cuy! Cekay g̃u juy!
—Ha'a! i'e'em io'e.
—Õn pit ag̃okat! Pãm ẽn?
—Õn tak. Õn ag̃okat!
—Kah. Bitpeku ace'en ma, a'g̃u e'em ip io'e. 
Cereg̃ taobiwẽg̃. Cereg̃ ip io'e. G̃ebujep xere'ũma taobiwẽg̃ ip io'e. Ruuuuh 
ruuuuh ruuuuh ruuuuh. Taobiwẽg̃ ip io'e. Kieeeeeh. Xere'ũma wuyjuyũ io'e. O'jeeret ip io'e kaxikxik'i a'g̃u ip. Cemaku batku pũnpũnpũn i'e'em ip jedopcu am io'e. Tũybe ijoce bimaku ojowũy iãn. Oajẽm ip kuy. Tipupu kay oajẽm ip.


###262


G̃ebuje o'jede g̃uto io'e:

Hedot ĩrũ mo ejop
Hedot ĩrũ mo ejop
Watip edot g̃ũnat g̃ũnat
Watip edot g̃ũnat g̃ũnat
Asubit mo xe ĩju
Asubit mo xe ĩju
Yop'amuypit pa'ore pa'ore
Yop'amuypit pa'ore pa'ore
Yop'arit ipa ipa
Yop'arit ipa ipa
Ipi cerere ipa ipa
Ipi cerere ipa ipa... waaaaah!

Eret. O'jeeret ip io'e. Iwuy ojuyacat io'e. Tõõõõh.
G̃asũ ma o'jede tip pidase io'e.


###263


Hedot ĩrũ mo ejop 
Hedot ĩrũ mo ejop
Watip edot g̃ũnat g̃ũnat
Watip edot g̃ũnat g̃ũnat
Asubit mo xe ĩju 
Asubit mo xe ĩju
Yop'amuypit pa'ore pa'ore 
Yop'amuypit pa'ore pa'ore 
Ipi cerere ipa ipa 
Ipi cerere ipa ipa 
Yop'arit ipa ipa
Yop'arit ipa ipa, waaaaah!

Pig̃. Ipi ju o'e io'e. Pokoraw jo'i o'e g̃ebuje ip io'e. Tiiikap. O'kap ip io'e. Bitku. Tõõõõh. O'jowuy'ũma ip io'e.


###264


G̃ebuje o'jepit ip ixeyũ io'e. Aripit. Tõõõõh. Iba'oren ma apã xeyũku o'e io'e. Iba'oren ma xeyũku ade jĩjã wuyjuyũ io'e. Iparara jĩjã ip o'e io'e.
Pug̃ũn pin. Jeedu imuwẽn ãm soat.


###265


